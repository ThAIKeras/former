๏ อันบทเบื้องเรื่องนี้ยกไว้ก่อน จะขอย้อนกล่าวข้างแขกแปลกภาษา
ท้าวกุลามาลีศรีโสภา รักธิดาจอมนรินทร์เมืองสินชัย
จึ่งเล้าโลมเอาใจพระสังฆราช อภิวาทพูดจาอัชฌาสัย
ตั้งแต่มาอยู่ก็นานรำคาญใจ อยากได้โฉมยงอนงค์นาง
เจ้าคุณจงกรุณาว่ากับเขา ช่วยโลมเล้าเป่าปัดที่ขัดขวาง
แม้นนานไปยาวยืดจะจืดจาง ฉวยว่าค้างอายเขาชาวบุรินทร์ ฯ
๏ บาทหลวงว่าฮ้าเฮ้ยการสู่ขอ จะต้องล่อเอาด้วยลมสมถวิล
ถ้าแม้นฉวยพลาดท่าเป็นราคิน พากันดิ้นเจียวหนาหวาอ้ายบ้ากาม
จำจะต้องคิดเป็นกลข้างมนต์เวท ใช้ของวิเศษเสียแต่แรกเหมือนแบกหาม
แล้วจึ่งค่อยตรองหาพยายาม คงสมความคิดดอกหวาไม่ช้านาน
เวลาค่ำแกก็ทำทางเสน่ห์ อุปเท่ห์ที่จะใช้หลายสถาน
แล้วเอาดอกรักมาไม่ช้านาน น้ำมันว่านทาเข้าแล้วเป่ามนต์
ดอกไม้หายกลายเป็นแมลงทับ เขียวระยับทองพรายในลายขน
แล้วปล่อยไปที่ในวังกำลังมนต์ ไปบินวนอยู่ริมนางในปรางค์ชัย ฯ
๏ ฝ่ายโฉมยงองค์ธิดาพระยาหญิง สมรมิ่งยินดีจะมีไหน
จึ่งตรัสเรียกสาวสรรค์กำนัลใน มาไวไวช่วยจับแมงทับทอง
ฝ่ายนารีพี่เลี้ยงอยู่เคียงอาสน์ เอาผ้าฟาดจับได้มิให้หมอง
ถวายองค์อรไทดั่งใจปอง นางประคองจับใส่ไว้ในกรง
พอถูกตัวพิษยาอีตาเฒ่า เข้าจับเอาดวงจิตพิศวง
ทั้งพี่เลี้ยงสี่นางสำอางองค์ พิศวงแมลงทับจับหัวใจ
ฝ่ายอนงค์องค์ธิดาพระยาหญิง สมรมิ่งดวงจิตหวิดหวิดไหว
ให้บังเกิดราคร้อนอ่อนฤทัย คิดจะใคร่หาคู่มาสู่ปรางค์
ไม่เป็นอันสรงเสวยเลยไม่ตรัส จิตประหวัดตรึกตรองให้หมองหมาง
เลยบรรทมหลับไปที่ในปรางค์ พระนุชนางฝันเห็นว่าเป็นงู
มารัดรึงถึงอุราแล้วอ้าปาก สำรอกรากพิษใส่ไว้ในหู
พระกายนางสั่นรัวกลัวแต่งู ต่อเป็นครู่แล้วก็ฟื้นตื่นบรรทม
พอรุ่งรางสร่างแสงแจ้งกระจ่าง พระนุชนางพลิกหาคว้าสนม
นางพี่เลี้ยงเคียงที่แท่นบรรทม ต่างปรารมภ์ทูลถามดูตามแคลง ฯ
๏ ฝ่ายพุ่มพวงดวงประไพสายสมร มีสุนทรบอกกล่าวเล่าแถลง
น้องฝันว่างูพิษฤทธิแรง มันมาแกล้งรวบรัดอัดอุรา
แล้วพ่นพิษกรอกใส่ลงในหู อันพิษงูแล่นกระทั่งทั่วมังสา
น้องฟื้นตื่นจากในที่ไสยา ในอุรานึกว่าตายประลัยลม
นางพี่เลี้ยงแจ้งความตามนิมิต อสรพิษจะได้คู่มาสู่สม
จึ่งแจ้งว่าฝันอย่างนี้ดีอุดม จะได้ชมสิ่งของที่ต้องการ
พระเทพินยินคำพี่เลี้ยงฉลอง โดยทำนองปรีดิ์เปรมเกษมศานต์
นางจึ่งมีมธุรสพจมาน ก่อรำคาญใจน้องให้หมองมน ฯ
๏ จะกล่าวข้างสังฆราชพระบาทหลวง เวลาล่วงเย็นพลับลับเวหน
เข้าในห้องตรองตำราหาข้างมนต์ จะทำกลการเสน่ห์เพทุบาย
จึ่งเรียกท้าวเจ้าพาราปตาหวี เข้ามาชี้ทางมนต์ให้ขวนขวาย
ทั้งยาแฝดแปดอย่างข้างอุบาย เอาให้ตายราบกูผู้อาจารย์
แล้วให้เรียนอาคมประสมจิต ผู้หญิงติดใจรักสมัครสมาน
เองอุตส่าห์เล่าไว้ให้ชำนาญ คงได้การมั่นคงอย่าสงกา
ฝ่ายไทท้าวเจ้าพาราปตาหวี ก็ยินดีเรียนมนต์ดลคาถา
ไม่ใคร่จะจำได้ในตำรา บาทหลวงด่างึมงำร่ำพิไร
ว่ามึงนี้ชาติโง่อ้ายโคถึก ไม่ตรองตรึกพูดมากถลากไถล
เองมันโง่เต็มประดาว่าอย่างไร จึ่งจะได้เขามาอยู่เป็นคู่ครอง ฯ
๏ ท้าวกุลามาลีศรีสวัสดิ์ ให้แค้นขัดใจตัวให้มัวหมอง
จะเล่าเรียนไม่ใคร่ได้ดั่งใจปอง มันให้ข้องเคืองขัดอัดอารมณ์
บาทหลวงว่าหน้าตาก็แช่มช้อย แต่โง่น้อยไปหรือหวาด่าขรม
คนเช่นเองมันไม่น่าสมาคม โง่ไม่สมกันกับตัวชั่วจริงจริง
แต่จนใจว่ามึงได้มาป็นศิษย์ จึ่งต้องติดแก้ไขให้ได้หญิง
ชาติอ้ายคนทีหลังอยากเหมือนทากปลิง จะสอนสิ่งอันใดมันไม่เอา
แกด่าพลางทางลุกเข้าในห้อง หยิบเอาทองออกมาปรุฉลุเฉลา
เป็นดอกไม้ติดกิ่งให้พริ้งเพรา แล้วเสกเป่าหลายอย่างทางเมตตา ฯ
๏ ฝ่ายระเด่นดวงประไพวิไลสมร ให้รุมร้อนในเล่ห์เสน่หา
เรียกพี่เลี้ยงสาวสรรค์กัลยา ให้เข้ามาขับกล่อมถนอมนวล ฯ
๏ ฝ่ายท่านท้าวเจ้าพาราเมืองกาศึก หวนรำลึกถึงท่านครูอยู่ที่สวน
หลายเวลามิได้ไปให้รัญจวน ท้าวเธอชวนพวกสุรางค์นางกำนัล
แล้วให้จัดผลผลาสุธาโภชน์ ที่เอมโอชสารพัดเร่งจัดสรร
ใส่ถาดทองรองเรืองเครื่องสุวรรณ สำเร็จพลันไปหาท่านอาจารย์
บาทหลวงเฒ่าลุกไปปราศรัยสนอง สมที่ตรองตรึกไว้หลายสถาน
ท้าวสินชัยวันทาพระอาจารย์ แสดงการที่ได้เพียรเรียนวิชา
ฝ่ายไทท้าวเจ้าพาราปตาหวี มาถึงที่แล้วประนมก้มเกศา
สนองอรรถมธุรสพจนา เจ้าพารารักใคร่เป็นไมตรี
มาอยู่ในนคเรศเขตสถาน ค่อยสำราญปรีดิ์เปรมเกษมศรี
หรือโรคภัยสิ่งใดมายายี ต่อเดือนสีจึ่งค่อยจรอย่าร้อนรน
ท้าวกุลามาลีศรีสวัสดิ์ ประสานหัตถ์ทูลแจ้งแห่งนุสนธิ์
มีความสุขแสนสบายทั้งไพร่พล ไม่ขัดสนได้พึ่งพาบารมี ฯ
๏ บาทหลวงลุกเข้าไปที่ในห้อง หยิบเอาของกับตำราห่อผ้าสี
ทั้งดอกไม้ทำด้วยทองเป็นของดี เอามาที่ท้าวไทแล้วให้ปัน
แล้วจึ่งว่าข้าแต่ท้าวเจ้าพิภพ อย่าปรารภเป็นความจริงทุกสิ่งสรรพ์
จะต้องประสงค์วิชาสารพัน ไม่หวงกันจะให้สมอารมณ์ปอง
ท้าวสินชัยรับดอกไม้ของสังฆราช งามประหลาดเหลือดีไม่มีสอง
ได้รสยาทาไว้ในที่ทอง กลิ่นละอองหอมรับจับหัวใจ
ยาอ้นนี้มีมาแต่ครั้งก่อน แกคิดต้อนพวกกษัตริย์แทบตักษัย
แต่บรรดาเชื้อวงศ์องค์อภัย หลงเข้าไปติดขังอยู่ลังกา
ฝ่ายท้าวไทให้รักบาทหลวงเฒ่า กับไทท้าวปตาหวีนี้หนักหนา
ยิงกว่าญาติผูกพันแต่นั้นมา เธอจึ่งว่าขอบใจในเจ้าคุณ
จะประสงค์สิ่งไรฉันไม่ขัด สารพัดขาดเหลือจะเกื้อหนุน
ฉันขอบใจใต้เท้าเจ้าประคุณ ได้พึ่งบุญพากเพียรเรียนวิชา
พูดกันเสร็จแล้วคำนับกลับปราสาท กำนัลนาฏตามไปทั้งซ้ายขวา
ขึ้นนั่งแท่นแสนสบายได้ตำรา ท้าวเธอปราโมทย์กระหยิมอิ่มพระทัย
แล้วตรัสเรียกมเหสีมานี่เจ้า อาจารย์เราใจดีจะมีไหน
ให้ของดีเป่าปัดกำจัดภัย คือดอกไม้ทำด้วยทองเป็นของดี
แล้วหยิบส่งให้นางพลางประภาษ แก่นุชนาฏองค์มิ่งมเหสี
นางคำนับรับมาไม่ช้าที กลิ่นมาลีหอมหวนรัญจวนใจ
ให้ฉุนรักสังฆราชพระบาทหลวง เพราะดอกดวงไม้ทองอันผ่องใส
กลิ่นเข้าวับจับจ้วงเอาดวงใจ ให้หอมในนาสาดั่งทาจันทน์
ระเหยหวนชวนชื่นระรื่นรส ก็ปรากฏจับใจให้กระสัน
แต่ดมกลิ่นอื่นอื่นสักหมื่นพัน ไม่เทียมทันกลิ่นอายดอกไม้ทอง
จะว่าข้างสังฆราชแกมาดหมาย อ้ายนี่ตายราบกูผู้เจ้าของ
จึ่งว่ากับท้าวไทสมใจปอง คงได้ของดีแล้วไม่แคล้วเลย ฯ
๏ ท้าวกุลามาลียินดีสุด อยากได้นุชมาไว้เรียงเคียงเขนย
ฟังอาจารย์ท่านขยายภิปรายเปรย ค่อยเสบยบางเบาบรรเทาทรวง
แล้วจึ่งว่าข้าแต่อาจารย์เจ้า จงโปรดเกล้าเชิญเข้าไปในวังหลวง
แม้นได้ช่องจะได้ลองขอพุ่มพวง ตามกระทรวงวงศ์กษัตริย์ขัตติยา ฯ
๏ บาทหลวงแกจึ่งด่าอ้ายตาเหลือง พอไฟเรืองก็จะไปใครเขาหา
ให้เองตั้งหม้อข้าวเองเผาปลา มันพูดจาเอาแต่ได้ข้างใช้ครู
สอนอะไรก็ไม่จำอ้ายซำเสือก ดีแต่เกลือกกลิ้งนอนจนอ่อนหู
จะต้องการสิ่งไรมาใช้กู การเมียชู้ลูกเต้าไม่เข้าใจ
แต่ขอสู่กูพอจะรู้บ้าง พูดเป็นทางตามประสาอัชฌาสัย
การเช่นนี้ไม่กังวลไม่สนใจ เองให้ไปก็ต้องลองดูที
พลางจัดแจงแต่งตัวเหมือนขรัวแก่ ใส่เสื้อแพรดอกทองละอองศรี
หมวกประดับจินดาราคามี ล้วนของดีอย่างฝรั่งข้างลังกา
แล้วเรียกคนปรนนิบัติพลางจัดของ เครื่องเงินทองสารพัดแกจัดหา
ทั้งกระบี่ฝักทองของลงยา แกได้มาแต่สิงหลเพราะสนใจ
แล้วเยื้องย่างไปทางถนนหลวง ศิษย์ทั้งปวงกับพวกล่ามตามไสว
ถือข้าวของไปพลันด้วยทันใจ ตรงเข้าไปในนิเวศน์เขตบุรินทร์
พอไทท้าวเจ้าพิภพจบจังหวัด ออกแท่นรัตน์สมจิตคิดถวิล
ตรงเข้าไปถึงท้าวเจ้าแผ่นดิน ท่านท้าวสินชัยมารับประคับประคอง
เชิญให้นั่งบนเก้าอี้ยินดีเหลือ ราวกะเชื้อวงศ์อันดีไม่มีสอง
คำนับน้อมยอมเป็นศิษย์ดั่งจิตปอง ไม่ขัดข้องปรีดาในอาจารย์
บาทหลวงเฒ่าเอากระบี่ที่แกถือ วางในมือเจ้าประเทศเขตไพศาล
ประสิทธิ์เวทกล่าวรสพจมาน ว่าอาจารย์ขอให้ท้าวเจ้าบุรินทร์
สำหรับถือออกศึกอย่านึกพรั่น คนหมื่นพันสู้ได้ดั่งใจถวิล
เก็บเอาไว้ใช้เถิดท้าวเจ้าบุรินทร์ จะเพิ่มภิญโญยศปรากฏนาม ฯ
๏ ท้าวสินชัยได้กระบี่ยินดีนัก เป็นที่รักยำเยงทั้งเกรงขาม
ทั้งขึ้นชื่อลือยศปรากฏนาม ไม่มีความกินแหนงแคลงพระทัย
แล้วเชิญองค์ท่านครูผู้วิเศษ เข้านิเวศน์เรือนทองอันผ่องใส
เชิญให้กินเครื่องหวานสำราญใจ ทั้งลูกไม้เอมโอชโภชนา
ท้าวเสวยเนยนมขนมหวาน กับอาจารย์พูดกันต่างหรรษา
ฝ่ายตาเฒ่ากล่าวรสพจนา ว่าดูราไทท้าวเจ้านคร
ท่านชุบเลี้ยงตัวข้าเป็นผาสุก ไม่มีทุกข์ภิญโญสโมสร
ได้เลื่องชื่อลือไปกระจายจร ทั้งนครแดนด้าวเพราะท้าวไท
ประเดี๋ยวนี้เจ้าพาราปตาหวี อยากเป็นที่พึ่งพักจนตักษัย
จะขอเป็นเกือกทองฉลองไป ท่านจงได้โปรดเกล้าแก่ท้าวเธอ
จะขออนงค์นงลักษณ์อัคเรศ แม้นโปรดเกศอนุกูลอย่างทูลเสนอ
ถ้าโปรดปรานในประยูรสกูลเธอ จะเปรมเปรอประดิพัทธ์สวัสดี ฯ
๏ ฝ่ายไทท้าวเจ้าบุรินทร์ปิ่นพิภพ เธอปรารภเราก็รักเป็นศักดิ์ศรี
ถ้าแม้นฉวยได้เสียเมียเขามี จะเป็นที่อัปยศไม่งดงาม
แล้วจึงว่าข้าแต่อาจารย์เจ้า อันเมียเขามีหรือไม่ขอไต่ถาม
ฉวยไปเป็นน้อยเขาเล่าสิงาม จะเกิดความขุ่นข้องให้หมองมัว ฯ
๏ บาทหลวงว่าข้าแต่ท้าวเจ้าพิภพ อย่าปรารภมิให้เสียการเมียผัว
ที่จะเป็นเหมือนเช่นว่าท่านอย่ากลัว เขาก็ตัวเปล่าดอกไม่หลอกลวง
แต่ไปอยู่กับอาจารย์นานหนักหนา ไม่เห็นว่าเมียมีเป็นที่หวง
จึงพาพวกเหล่าพหลคนทั้งปวง เที่ยวแล่นล่วงเรือมาในสาคร
เขาก็เป็นคนดีอารีรัก เห็นสมศักดิ์สมศรีบุตรีสมร
ข้าจึงได้มาขอมาง้องอน ตามภูธรจะเมตตาโปรดปราน ฯ
๏ ฝ่ายไทท้าวเจ้าพาราเมืองกาศึก ขอตรองตรึกจะปรึกษามเหสี
อีกสามวันเชิญท่านมาอย่าช้าที การอันนี้สุดแท้แต่แม่เรือน ฯ
๏ บาทหลวงเฒ่าเสาวนาแล้วลากลับ ท่านคำนับรักใคร่ใครจะเหมือน
เธอหยั่งจิตลงเป็นแท้ไม่แชเชือน ไม่บิดเบือนสิ่งไรคงให้ปัน
แต่ธรรมดาว่าขานการอย่างนี้ ต้องเอาที่กตัญญูเพราะคู่ขัน
เปรียบเหมือนคนชัดว่าวคราวพนัน ต้องดูชั้นเชิงจะคว้าคอยท่าลม ฯ
๏ บาทหลวงเฒ่ากลับมาหน้าเป็นเหม แสนเกษมอยู่ในใจคงได้สม
เดชะเวทวิทยาทั้งอาคม คงจะสมที่คะเนเหมือนเทครัว
แกจึ่งเล่าแก่พระยาปตาหวี เคราะห์เองดีค้าตะเภาเป็นเจ้าสัว
คงจะสมปรารถนาเองอย่ากลัว คงได้ตัวอีลูกสาวของท้าวไท
เขาพูดจาปรานีเหมือนทีญาติ ว่าสมชาติสมเชื้อในเนื้อไข
กูบอกว่าเมียไม่มีก็ดีใจ เขาคงให้มึงเป็นแท้ไม่แง่งอน
ท้าวกุลามาลียินดีสุด ดั่งได้นุชดวงประไพวิไลสมร
มาร่วมแท่นแสนสบายวายอาวรณ์ จึงยอกรกราบก้มบังคมคัล
ว่าเจ้าคุณกรุณาในครานี้ เหมือนช่วยชี้ช่องให้ไปสวรรค์
พระคุณล้ำโลกาในสามัญ โปรดให้ฉันพบเป็ดสักเจ็ดตัว ฯ
๏ บาทหลวงว่าอ้ายกากจีบปากพูด นั่งแต่ดูดขี้ฟันกูคันหัว
จะเล่าเรียนทางไหนไม่ได้ตัว มุดแต่หัวกินปลาอ้ายบ้ากาม
จะเล่าเรียนความเพียรก็น้อยนัก ไม่รู้จักสิ่งอันใดอ้ายซำสาม
นี่หากกูดอกหนาหวาพยายาม จึงสมความที่ประสงค์เจ้าหงส์ทอง
ท้าวกุลามาลีศรีสวัสดิ์ ประสานหัตถ์คิดถึงคุณการุญสนอง
อันครั้งนี้เห็นจะสมอารมณ์ปอง คงได้ครองขนิษฐากุมารี ฯ
๏ จะกล่าวข้างไทท้าวเจ้านิเวศน์ ครั้นแจ้งเหตุตรัสเรียกมเหสี
แถลงความตามข้อคดีมี ว่าบัดนี้อาจารย์เจ้าแกเข้ามา
ขอนงนุชบุตรีศรีสวัสดิ์ ให้กษัตริย์ปตาหวีมียศถา
เจ้าจะเห็นเป็นอย่างไรใจสุดา ไปปรึกษาลูกเต้าเขาเสียดี
แม้นมิยอมพร้อมใจไม่สมัคร เราจะหักหาญให้จะหน่ายหนี
เจ้าจงไปไต่ถามให้งามดี แม้นบุตรีชอบใจจะให้ปัน ฯ
๏ ฝ่ายอนงค์องค์นางมเหสี อัญชลีนาดกรายเสร็จผายผัน
เข้าในห้องทองไสยาสน์อาสน์สุวรรณ พร้อมกำนัลพี่เลี้ยงหมอบเรียงราย ฯ
๏ ฝ่ายพระนุชบุตรีมาลีสมร เห็นมารดรจรจรัลเสร็จผันผาย
นางคำรพนบนอบพลางยอบกาย น้อมถวายอภิวาทน์บาทบงสุ์
พระชนนีปรีดาแล้วปราศรัย ว่าท้าวไทใช้มาถามตามประสงค์
พระอาจารย์ทรงฤทธิ์บิตุรงค์ มาขอองค์เจ้าให้ท้าวเจ้าบุรินทร์
เมืองพาราปตาหวีที่มาอยู่ ให้ครองคู่โดยประสงค์จำนงถวิล
รับสั่งใช้ให้แม่มาหายุพิน เจ้าจะจินตนาการสถานใด ฯ
๏ ฝ่ายโฉมยงองค์พะงาสุดาสมร นางบังอรทูลมารดาอัชฌาสัย
สุดแท้แต่บิตุรงค์พระทรงชัย ลูกมิให้เคืองขัดอัธยา ฯ
๏ ฝ่ายนางนาฏมาตุรงค์ทรงสดับ แล้วลากลับไปประนมก้มเกศา
ทูลแถลงแจ้งกิจแห่งธิดา ให้พระสามีฟังเรื่องบังอร
ฝ่ายท่านท้าวเจ้าบุรินทร์ปิ่นพิภพ ได้ฟังจบแสนสุโขสโมสร
จึงว่ากับนงคราญผู้มารดร ควรผันผ่อนบุตรีให้มีเรือน ฯ
๏ จะกล่าวข้างสังฆราชพระบาทหลวง แกอิ่มทรวงอิ่มใจใครจะเหมือน
ถึงวันนัดท้าวไทจะไปเตือน จะบิดเบือนเป็นไฉนจะไปฟัง
พลางแต่งตัวเรียกพระยาปตาหวี เจ้าผู้ดีเก่ามาไปดั่งใจหวัง
พลางเรียกหาคนใช้จะไปวัง มาพร้อมพรั่งจากที่แล้วลีลา
กับไทท้าวเจ้าพาราปตาหวี จรลีตามกันด้วยหรรษา
เข้าในวังดั่งถวิลจินตนา พอเวลาท้าวออกนั่งบัลลังก์ทอง
บาทหลวงเฒ่าเข้าในพระโรงรัตน์ ท้าวเธอตรัสเชิญเข้าไปปราศรัยสนอง
ให้นั่งบนแท่นที่เก้าอี้ทอง โดยทำนองรักใคร่เป็นไมตรี
แล้วโอภาปราศรัยกับไทท้าว เจ้าแดนด้าวพาราปตาหวี
กับอาจารย์ตามถวิลด้วยยินดี ท้าวมาลีคำนับอภิวันท์
แล้วเชิญชวนเข้าไปในปราสาท สถิตอาสน์แล้วคำรพเชิญขบฉัน
เครื่องลูกไม้หลายอย่างต่างต่างกัน ของหวานมันเอมโอชโภชนา
ทั้งสามองค์ทรงนั่งบนเก้าอี้ ต่างยินดีเสวยพลันด้วยหรรษา
บาทหลวงเฒ่าฉันพลางทางพูดจา ภิปรายปราศรัยท้าวเจ้านคร
อันเรื่องราวที่มากล่าวสถาผล การมงคลในบุตรีศรีสมร
ขอทราบความตามประสงค์องค์บังอร จะผันผ่อนโปรดปรานสถานใด ฯ
๏ ฝ่ายท่านท้าวเจ้าพาราเมืองกาศึก ว่าตรองตรึกโดยปัญญาอัชฌาสัย
ก็เห็นควรตามทำนองปรองดองใจ คงจะให้มีคู่อยู่ด้วยกัน
ข้างมารดาของเขาเล่าก็ว่า องค์พระอาจารย์มาวอนต้องผ่อนผัน
จะตัดห่วงบ่วงใยจะให้ปัน เสียให้ทันตาเห็นดั่งเจรจา
ตามกุศลผลบุญเขาทั้งสอง เป็นคู่ครองปรากฏด้วยยศถา
อันที่เรื่องจะทำงานการวิวาห์ สุดแต่อาจารย์เจ้าเอาที่ดี
ได้ฤกษ์พาวันไรในตำหรับ ขอคำนับท่านช่วยคิดตามดิถี
จะได้จัดราชฐานการพิธี เครื่องพลีเทวาให้ถาวร
บาทหลวงเฒ่าเจ้าตำราจึ่งว่าขาน มงคลการก็ได้รู้ตามครูสอน
ในเดือนยี่ปีระกาจะถาวร ด้วยทินกรจรดลฝนไม่มี
ขึ้นสี่ค่ำวันจันทร์นั้นเป็นฤกษ์ จะเอิกเกริกเฟื่องฟุ้งทั้งกรุงศรี
ข้างฝรั่งแต่งตั้งการพิธี เป็นวันดีคิดอ่านการมงคล
ท้าวจะชอบหรือไม่ชอบจงสอบสวน แม้นเห็นควรแล้วจึงแจ้งแห่งนุสนธิ์
ท้าวสินชัยตอบความตามยุบล ฉันเป็นคนสัตย์ซื่อถืออาจารย์
เจ้าคุณเห็นว่าดีเป็นที่พึ่ง ก็สมซึ่งความรักสมัครสมาน
ในเมืองนี้ใครจะดีกว่าอาจารย์ อันการงานแล้วแต่ท้าวเจ้าประคุณ
พูดกันพลางต่างเลี้ยงกันอิ่มหนำ ท้าวรับคำขาดเหลือจะเกื้อหนุน
ข้างเพศแขกนั้นไม่ต้องถึงกองทุน เรียกกินบุญเลี้ยงกันเท่านั้นเอง ฯ
๏ บาทหลวงเฒ่ากับพระยาปตาหวี กลับมาที่อยู่ก่อนลงนอนเขลง
แล้วปรึกษาพยายามกันตามเพลง ของที่เองจัดมาบรรดามี
คือเงินเหรียญหลายถังก็ยังอยู่ ขนมาดูให้เข้าไปในกรุงศรี
ช่วยเขาทำในงานการพิธี อย่าให้มีรังเกียจว่าเบียดเบียน
แล้วจึงเรียกคนใช้ไปกำปั่น จงช่วยกันทุกคนขนเงินเหรียญ
เร่งจัดแจงเอาใส่ลงในเกวียน จงผลัดเปลี่ยนกันรักษาเอามาวัง
พระสังฆราชแกให้หานางข้าหลวง ตามกระทรวงมาไวไวดั่งใจหวัง
แล้วมอบเงินให้เขาไปที่ในวัง ทั้งสองถังรีบเอาไปในบุรินทร์
ถวายแก่นางพระยามารดาด้วย ของนี้ช่วยตามในใจถวิล
ได้จับจ่ายซื้อหาในธานินทร์ กว่าจะสิ้นการวิวาห์สถาพร
พวกสาวใช้รับไปถึงปราสาท แล้วทูลนาฏนางพระยาสุดาสมร
ฝ่ายท่านท้าวเจ้าบุรินทร์ปิ่นนคร เสด็จจรออกที่นั่งอลังการ
ขุนนางพร้อมน้อมประณตบทเรศ พระทรงเดชปราศรัยแล้วไขขาน
ว่าเดือนยี่สี่ค่ำจะทำงาน มงคลการอภิเษกเอกอนงค์
กับพระยาปตาหวีผู้มียศ ให้ปรากฏสืบประยูรสกูลหงส์
เร่งจัดแจงแต่งที่นั่งบัลลังก์ทรง ให้สององค์ร่วมสถานการวิวาห์
โต๊ะหะยีมีอยู่สักกี่หมวด หามาสวดเลี้ยงกันให้หรรษา
มีการเล่นเต้นรำตามตำรา เครื่องวิวาห์จัดแจงแต่งให้ควร
เสนารับจับจ่ายรีบหมายบาด ตามข้อราชกิจไปแล้วใส่สวน
เร่งกันทำโรงร้านเป็นการจวน ให้สมควรยศท้าวเจ้าชวา
ครั้นแล้วเสร็จถึงกำหนดแจกกฎหมาย เสนานายมาประนมก้มเกศา
ทูลไทท้าวเจ้านิเวศน์เกศประชา เครื่องวิวาห์แล้วเสร็จสำเร็จการ
ท้าวสินชัยได้สดับจึ่งรับสั่ง ให้แต่งตั้งการข้างในอันไพศาล
วันพรุ่งนี้สี่ค่ำจะทำการ เชิญอาจารย์ให้เข้ามาในธานี
ตำมะหงงถือรับสั่งไปยังสถาน แล้วแจ้งการว่าท้าวไทในกรุงศรี
ให้นิมนต์เข้าไปในบุรี วันพรุ่งนี้จะสนานการมงคล ฯ
๏ บาทหลวงเฒ่าเข้าใจที่ในกิจ บอกกับศิษย์ให้รู้แจ้งแห่งนุสนธิ์
ให้จัดแจงแต่งกายาทาสุคนธ์ เจือเวทมนตร์ทางเสน่ห์เทน้ำมัน
ออกจากขวดกวดเกล้าทาเผ้าผม ใครเห็นชมรักใคร่ใจกระสัน
พอรุ่งเช้าพากันไปข้างในพลัน ท่านท้าวนั้นเห็นว่าพระอาจารย์
กับพระยาปตาหวีให้มีจิต รักสนิทเชิญเข้าไปในสถาน
ให้นั่งเหนือแท่นรัตน์ชัชวาล กับอาจารย์ไต่ถามกันตามเคย
ธรรมดาข้างแขกแปลกภาษา ต้องเอาผ้าขาวไปส่งให้เขย
กับน้ำหอมที่ระคนปนกับเนย ส่งให้เขยหยดทาในฝ่ามือ
เปรียบเหมือนให้อยู่เย็นให้เป็นสุข นิราศทุกข์ยังตำหรับเคยนับถือ
ข้างฝ่ายเขยก็ต้องก้มประนมมือ ข้างแขกถือว่ามีชัยในพ่อตา
ครั้นแล้วเสร็จพาเข้าไปข้างในม่าน ฝ่ายเยาวมาลย์แต่งองค์ทรงภูษา
นุ่งผ้ายกหกศอกเดินออกมา พระมารดาจูงมือให้ถือพาน
พวงอุบะตันหยงมาส่งให้ แล้วก็ไปนั่งเรียงเคียงขนาน
พวกโต๊ะสวดต่างต่างอย่างบุราณ ว่าเป็นการบุญแท้ไม่แปรปรวน
ทั้งสองข้างต่างดูรู้ประจักษ์ กำเริบรักกรุ้มกริ่มพลางยิ้มสรวล
รู้ถนัดอัชฌาสัยในกระบวน เวลาควรสวดจบครบตำรา
ฝ่ายไทท้าวเจ้าบุรินทร์ปิ่นนิเวศน์ ทอดพระเนตรเขยขวัญนึกหรรษา
ข้างฝ่ายองค์นงคราญผู้มารดา จูงธิดากลับหลังเข้าวังใน
ข้างฝ่ายท้าวเจ้าพ่อตาพาลูกเขย ลีลาเลยออกมาแล้วปราศรัย
กับบาทหลวงพร้อมกันด้วยทันใด เสร็จนั่งในชานพักตำหนักทอง
พวกชาววังตั้งเครื่องบนโต๊ะใหญ่ ทั้งเป็ดไก่ต่างต่างข้างละสอง
ข้าวกระหรี่มัสมั่นใส่จานทอง ล้วนแต่ของเอมโอชโภชนา
เอาตั้งเทียบเรียบเรียงบนโต๊ะเสร็จ เชิญเสด็จเสวยพลันด้วยหรรษา
พวกสาวสาวนารีศรีโสภา ตีรำมะนาขับร้องฉลองงาน
ตามภาษาเพศแขกแยกกันร้อง ประสานซ้องฉิ่งกรับต่างขับขาน
เรื่องอิเหนาเข้าถ้ำแสนสำราญ ซ้องประสานเหนาะแหนะเหมือนแพะครวญ
๏ บาทหลวงฟังนั่งอยู่นานรำคาญหู กินเลี้ยงดูลามาพักตำหนักสวน
ท้าวกุลาราคร้อนลงนอนครวญ ให้อักอ่วนอยู่ในใจไม่เสบย ฯ
๏ บาทหลวงเห็นกิริยาว่าอ้ายกาก มันช่างอยากยิ่งกว่าข้าวนะเจ้าเอ๋ย
ท้าวกุลานึกอายด้วยไม่เคย ก็นิ่งเลยไม่พูดจากับอาจารย์
ฝ่ายท่านท้าวสินชัยในนิเวศน์ ภูวเรศสั่งเสนาปรีชาหาญ
ให้จัดรถพระที่นั่งอลังการ เอาผ้าม่านเทียมประจำเป็นสำคัญ
ไปรับท้าวเจ้าพาราปตาหวี มาในที่ปรางค์ชัยไอศวรรย์
กับองค์พระอาจารย์การสำคัญ จรจร้ลเข้ามาอย่าช้าที
ตำมะหงงคำนับขับรถา ไปวันทาน้อมประณตบทศรี
ว่าท้าวไทเชิญให้ไปในบุรี ประเดี๋ยวนี้โชคชัยได้เวลา
บาทหลวงเฒ่าเข้าไปที่ในห้อง จัดเอาของเครื่องต่างต่างอย่างภาษา
ข้างฝรั่งอย่างดีมีราคา เป็นต้นว่าสายสร้อยเครื่องห้อยมวย
ตุ้มหูเพชรเจ็ดกะรัตแกจัดไว้ ทั้งเครื่องใส่ต่างต่างที่อย่างสวย
อีกปิ่นเพชรลายจำหลักได้ปักมวย ของที่สวยอย่างฝรั่งข้างลังกา
ใส่หีบปัดจัดใส่มาในรถ พร้อมกันหมดขึ้นราชรถา
สารถีคำนับขับอาชา ให้เคลื่อนคลารถที่นั่งอลังกรณ์
บาทหลวงเฒ่าเจ้าพาราปตาหวี ต่างยินดีจะไปหาสุดาสมร
ถึงประทับทวาราพากันจร เข้านครขึ้นมนเทียรวิเชียรพราย ฯ
๏ ฝ่ายท่านท้าวเจ้าพาราออกมารับ แล้วคำนับพระอาจารย์เชิญผันผาย
เข้าไปที่ตำหนักจันทน์พรรณราย ท้าวภิปรายสั่งสุรางค์นางกำนัล
ให้ไปเรียกบุตรีนารีราช สนมนาฏพวกข้างในรีบผายผัน
ทูลแถลงแจ้งกิจจาสารพัน พระนุชนั้นกับมารดารีบคลาไคล
เฝ้าพระองค์ทรงฤทธิ์บิตุราช ท้าวประภาษพจนาอัชฌาสัย
จงคำนับพระอาจารย์อันชาญชัย นางก็ไปกราบก้มประนมกร
บาทหลวงเฒ่าจัดของออกกองไว้ แล้วส่งให้พระบุตรีศรีสมร
นางคำนับรับมาส่งองค์มารดร ชุลีกรวันทาพระอาจารย์
ฝ่ายท่านท้าวเจ้าพาราเมืองกาคึก เห็นสมนึกในพระทัยหลายสถาน
พระบุตรีได้ของขวัญท่านอาจารย์ เธอเบิกบานชื่นชมสมพระทัย
แล้วจึ่งว่าข้าแต่อาจารย์เจ้า พระคุณเท่าเทียมฟ้าจะหาไหน
ท่านเมตตาการุญฉันอุ่นใจ ขอยกไว้เป็นครูที่บูชา
แล้วท่านท้าวเจ้าพาราพาลูกเขย เสด็จเลยเข้าไปพลันด้วยหรรษา
อันเพศแขกแรกจะส่งองค์ธิดา ข้างพ่อตาต้องจูงไปในที่นอน
ฝ่ายแม่ยายก็ต้องไปกับลูกสาว คนละคราวแล้วไปนั่งช่วยสั่งสอน
ข้างลูกเขยก็คำนับรับศีลพร เมื่อจะจรให้เขยรับจับเอามือ
ตามกำหนดบทเบื้องในเมืองนั้น ทำเหมือนกันโดยตำหรับเคยนับถือ
ไพร่ผู้ดีต้องบังคับให้จับมือ เป็นที่ถือตามอย่างทางบุราณ
แล้วมารดาลากลับเป็นสรรพเสร็จ นางเสด็จมาปราสาทราชฐาน
ทั้งสองข้างต่างสำรวลชวนสำราญ เยาวมาลย์บิดเบือนทำเชือนแช
เพราะมารยาโฉมฉายทั้งอายเหนียม ลงฟุบเฟี้ยมอึดอัดขัดกระแส
ท้าวสวมสอดกอดกระสันนางผันแปร ชำเลืองแลค้อนควักพะวักพะวน
ว่าน้องนี้ใช่จะหนีไปไหนเล่า จงโปรดเกล้าผ่อนพักไว้สักหน
อย่าหักหาญการประกอบไม่ชอบกล พอให้พ้นความอายหลายหลายวัน
ท้าวตอบนางพลางว่านิจจาน้อง ไม่ปรองดองประดิพัทธ์ใครจัดสรร
ให้มานั่งอยู่ดั่งนี้สักกี่วัน กว่าน้องนั้นแม่จะเบาบรรเทาอาย
พลางประคองต้องเต้าเยาวลักษณ์ นางพลิกผลักแค้นใจมิใคร่หาย
ประเวณีหญิงคารมต้องคมคาย มักวุ่นวายทุกภาษาไม่ว่าใคร
ถึงจะรักเท่ารักก็มักขัด สะบิ้งสะบัดตามประสาอัชฌาสัย
สำนวนเขาเล่าก็มากปากตะไกร พูดพิไรตั้งกระทู้ไม่รู้จน
ทางอิงแอบแนบชิดจุมพิตพักตร์ กำเริบรักร้อนรุมทุกขุมขน
แต่บิดเบือนเชือนไชในไกกล ตอบยุบลว่ากล่าวให้ยาวความ
นี่แนะจอมอิศราปตาหวี อันน้องนี่ไม่เห็นใจขอไต่ถาม
แม้นรักจริงสิ่งใดน้องได้ปราม อย่าลวนลามหนักไปน้องไม่เคย
จะขืนเฝ้าจุกจิกจะหยิกหัตถ์ ฉันขอผัดอย่าเพิ่งวุ่นพ่อคุณเอ๋ย
เวลานี่น้องก็ไม่สบายเลย แล้วจึ่งเชยใช้ประชดที่อดออม
ธรรมดาฟ้าดินไม่สิ้นสุด จงยั้งหยุดไว้คงได้ไถถนอม
ท้าวจะหักเอาแต่ได้ฉันไม่ยอม พูดอ้อมค้อมไปแต่ปากอยากแทบตาย
อันจิตหญิงนี่มันยิ่งกว่าบุรุษ แต่อายสุดอยู่ในใจมิใคร่ขยาย
ตีประเมินด้วยวาจาแต่ตาลาย ทำอุบายแข็งแรงแต่งสำนวน ฯ
๏ ท้าวกุลาว่าแม่นุชสุดฉลาด ใครจะอาจมาประคองครองสงวน
ถูกแต่ชั้นเชิงอุบายหลายกระบวน ตีสำนวนต่างต่างไม่บางเบา
พี่ขอไปปะตาปาลาพระนุช ไปสร้างกุฏิ์อดใจอยู่ชายเขา
กว่าจะสิ้นชีวงหนานงเยาว์ ไปอยู่เขาอยู่ไพรเพราะอายคน
ด้วยมิ่งมิตรคิดขัดตัดสวาท ต้องนิราศว้าเหว่ระเหระหน
เพราะเขาไม่กรุณาเข้าตาจน ดูเหมือนคนดื้อด้านรำคาญใจ
ท้าวว่าพลางทางลุกลงจากอาสน์ จะยุรยาตรจากมิตรพิสมัย
นางฉวยฉุดยุดภูษาแล้วว่าไป น้อยหรือใจคอท้าวเจ้าบุรินทร์
ขอผัดผ่อนงอนง้อแต่พอให้ บรรเทาใจร้อนอารมณ์ไม่สมถวิล
ก็กริ้วโกรธโกรธาเป็นราคิน หรือท้าวสิ้นขาดเด็ดไม่เมตตา
นางซบพักตร์ลงกับเพลาเฝ้ากันแสง พระจะแกล้งตัดชีวังให้สังขาร์
อันชาตินี้มีกรรมจำนิรา จะมรณาเสียให้สิ้นมลทินอาย ฯ
๏ ท้าวกุลามาลีศรีสวัสดิ์ จูงเอาหัตถ์ปลอบประโลมนางโฉมฉาย
ขึ้นสถิตบนแท่นแสนสบาย ประคองกายกอดแอบไว้แนบทรวง
หัตถ์ประทับกับพุ่มปทุมถัน นางผ่อนผันยอมตามไม่ห้ามหวง
กำเริบรักร้อนจิตหวิดหวิดทรวง ลงเหงาง่วงเล่ห์ลิ้นสิ้นกระบวน
ที่งอนหรับกลับหายกลายเป็นนิ่ง พลางแอบอิงโดยทำนองประคองสงวน
ถนอมแนบแอบชิดสนิทนวล ฤดีป่วนปั่นคะนองทั้งสองรา
พายุพยับอับพื้นนภากาศ พิรุณสาดสายชลบนเวหา
สุนีเปรี้ยงเสียงสนั่นลั่นสุธา เมขลาล่อแก้วอยู่แววไว
รามสูรขว้างขวานประหารก้อง สะเทื้อนท้องโลกาสุธาไหว
พื้นอากาศดาดแดงดังแสงไฟ ชลาไหลคลื่นคลั่งในวังวน
มัจฉาชาติดาษดื่นบ้างตื่นเต้น มังกรเล่นธาราดั่งห่าฝน
จระเข้เหราในสาชล ขึ้นลอยวนฟาดหางกลางสินธู
ฉนากฉลามว่ายตามกระแสสินธุ์ กระเบนบินโลมาแลราหู
นาคราชผาดผยองขึ้นฟองฟู พระราหูจับจันทร์ไม่ทันกิน
สองภิรมย์สมสวาทบนอาสน์รัตน์ นางกษัตริย์ชื่นชมสมถวิล
ที่งอนแง่แก้ปลดหมดมลทิน เป็นสุดสิ้นเรื่องคารมที่ข่มชาย
อัศจรรย์มันบ่อยไม่ถอยรส ดั่งแป้งสดชื่นอารมณ์เพราะสมหมาย
แต่คลึงเคล้าเช้าเย็นไม่เว้นวาย แสนสบายดั่งได้ผ่านวิมานพรหม
ท้าวกุลาลืมวังแลสังฆราช พระนุชนาฏลืมสุรางค์นางสนม
สองพึ่งเคยเชยถนอมกล่อมอารมณ์ เปรียบเหมือนลมแรงจัดสะบัดใบ ฯ
๏ จะกล่าวถึงสังฆราชพระบาทหลวง เวลาล่วงหลายวันจึ่งขานไข
ว่าแก่ท้าวเจ้าบุรินทร์ปิ่นเวียงชัย เป็นกระไรเขยท้าวเจ้านคร
ไม่ออกมาหาสู่อยู่ที่ไหน ท้าวจงให้มาบ้างช่วยสั่งสอน
ทิ้งสถานบ้านวังทั้งนคร จะเย็นร้อนมีการสถานใด
ฉวยเกิดศึกฮึกฮักมาหักหาญ จะรำคาญขุ่นข้องไม่ผ่องใส
จำจะต้องผ่อนปรนให้คนไป ถึงยังไม่บทจรก่อนก็ตาม ฯ
๏ ท้าวสินชัยได้ฟังสังฆราช ท่านผู้ปราชญ์ว่าอย่างไรต้องไปถาม
แกพูดจาถูกบทเห็นงดงาม ก็ต้องตามคำครูผู้อาจารย์
จึงให้คนเข้าไปหาพระยาเขย เร็วเร็วเหวยเองไปหาแล้วว่าขาน
ให้ออกมาหาท่านครูผู้อาจารย์ จะคิดการไปนิเวศน์เขตบุรี
ผู้รับสั่งรีบไปในนิเวศน์ แล้วทูลเหตุองค์พระมเหสี
นางพระยาจรจรัลไปทันที ถึงปรางค์ศรีเขยขวัญกัลยา
บอกว่าองค์พระบิดาให้หาเจ้า ออกไปเฝ้าที่ชานพักตำหนักขวา
ท้าวกุลามาลีศรีโสภา แจ้งกิจจาสั่งอนงค์องค์ยุพิน
พระบิตุเรศเกศเกล้าท้าวให้หา จะนิ่งช้าอยู่ไม่ได้เหมือนใจถวิล
แต่พอได้แจ้งความตามระบิล รับสั่งสิ้นเสร็จสรรพจะกลับมา ฯ
๏ ฝ่ายโฉมยงค์องค์ประไพวิไลลักษณ์ นางนงลักษณ์แต่งองค์ทรงภูษา
ตามเสด็จจอมกษัตริย์ภัสดา พากันมาที่เฝ้าท้าวสินชัย
อันธรรมเนียมข้างแขกเมื่อแรกอยู่ ผัวไปสู่แห่งหนตำบลไหน
ต้องติดตามสามีทุกทีไป กว่าจะได้โดยตำราถึงห้าเดือน
พ้นกว่านั้นถึงไม่ไปก็ไม่ห้าม ต้องทำตามเพศพันธุ์นั้นให้เหมือน
ไพร่ผู้ดีคนจนพลเรือน ต้องทำเหมือนกันสิ้นไม่นินทา ฯ
๏ ฝ่ายท่านท้าวบิตุรงค์พงศ์กษัตริย์ โองการตรัสว่าอาจารย์ท่านให้หา
บาทหลวงเฒ่าจึ่งแถลงแจ้งกิจจา ว่าเรามาอยู่ก็นานทิ้งบ้านเมือง
จำจะต้องให้เสนาพากันกลับ ฉวยเกิดทัพศึกมาตาจะเหลือง
ต้องให้กลับไปพารารักษาเมือง แม้นฝืดเคืองจะได้ถือหนังสือมา ฯ
๏ ฝ่ายไทท้าวเจ้าพาราปตาหวี ก็ยินดีตอบไปพลันด้วยหรรษา
แล้วแต่ท้าวเจ้าคุณกรุณา บาทหลวงว่าจะไปได้ก็ตาม
ท้าวสินชัยจึงว่าถ้าเช่นนั้น ค่อยผ่อนผันประจามิตรคงคิดขาม
ต่อเดือนสี่ท้าวไทค่อยไปตาม พ่อขอห้ามไว้สักหน่อยจึ่งค่อยจร
แต่เจ้าคุณกรุณาอย่างว่าไว้ อย่าเพ่อไปเชิญอยู่เป็นครูสอน
ให้ช้าช้าไปสักหน่อยจึงค่อยจร จะได้สอนไตรเพทข้างเวทมนต์
บาทหลวงว่าถ้ากระนั้นอันตัวข้า จะต้องลาออกไปให้พหล
จัตุรงค์เสนาพลาพล ที่คงทนจัดแจงแบ่งให้ไป
แกว่าพลางทางลามากำปั่น ลงไปพลันยังท่าชลาไหล
เอากำปั่นจัดแจงแบ่งกันไป เสนาในแต่บรรดาที่มาเรือ
ขนอาหารหวานคาวเอาลงใส่ ให้ใช้ใบไปยังข้างยังเหนือ
แต่บรรดาต้นหนคนในเรือ จัดข้าวเกลือขนใส่ลงให้พอ
แบ่งกันไปพาราสักห้าร้อย ออกแล่นลอยนอกสันดอนถอนสมอ
พอลมดีคลี่ใบมิได้รอ ออกแล่นคลอเรื่อยตามข้างคงคา
บาทหลวงจัดเสร็จสรรพกลับไปที่ วิชามีตรองคิดสอนศิษย์หา
ฝ่ายไทท้าวเจ้านิเวศน์เกศประชา กลับเข้ามาขึ้นมนเทียรวิเชียรพราย
ทั้งลูกเขยลูกสาวเข้าในห้อง เคียงประคองเมียตนวิมลฉาย
มันเค็มมันหวานเรื่อยเฉื่อยสบาย ไม่ห่างสายสวาทชื่นระรื่นทรวง ฯ
๏ จะกล่าวข้างมังคลานราราช อยู่ปรางค์มาศเวียงชัยในวังหลวง
เมืองลังกาช้านานการทั้งปวง ก็ลุล่วงสมประสงค์จำนงปอง
ขึ้นไปเฝ้าพระเจ้าอาเชษฐาพร้อม ประณตน้อมแล้วประมูลทูลฉลอง
ขอถวายบังคมลาฝ่าละออง ไปปกครองนคเรศเพชรกำพล ฯ
๏ ฝ่ายพระศรีสุวรรณวงศ์พงศ์กษัตริย์ ของที่จัดแจงไว้ในสิงหล
มาประทานเจ้านิเวศน์เพชรกำพล ทั้งเครื่องต้นธำมรงค์อลงกรณ์
สร้อยสังวาลบานพับประดับเพชร แต่ละเม็ดแจ่มจำรัสประภัสสร
แล้วอวยพรให้นัดดาจงถาวร ครองนครศรีสวัสดิ์กำจัดภัย ฯ
๏ พระมังคลากราบก้มประนมหัตถ์ สามกษัตริย์ปรีดาอัชฌาสัย
ศรีสุวรรณสินสมุทรวุฒิไกร ก็จะไปพาราพากันจร
สั่งกระบวนทวนธงส่งเสด็จ จัดมาเสร็จพร้อมพรั่งนั่งสลอน
สามกษัตริย์ทรงรถบทจร สุดสาครเจ้านิเวศน์เกศลังกา
ทรงสินธพโดยจำนงส่งเสด็จ กษัตริย์เสร็จบพิตรพระกฤษณา
กับพระจอมเจ้าฝรั่งมังคลา ขึ้นทรงม้าทั้งสี่ตรีพลำ
ถึงกำปั่นคนพร้อมน้อมคำนับ เสร็จประทับเภตราเลขาขำ
ทหารโห่ครั่นครื้นยืนประจำ พร้อมทุกลำถอนสมอขันช่อใบ
ห้ากษัตริย์แยกย้ายไปนิเวศน์ ทุกประเทศโดยมหาชลาไหล
ข้ามละเมาะเกาะแก่งตำแหน่งใคร ก็รีบไปทุกประเทศเขตนคร ฯ
๏ ฝ่ายพระสุดสาครบวรรัตน์ ส่งกษัตริย์ภิญโญสโมสร
เสด็จกลับเข้าวังทั้งนิกร ขึ้นบรรจถรณ์ข้างในที่ไสยา ฯ
๏ ฝ่ายกษัตริย์ทรงฤทธิ์อิศเรศ ถึงนิเวศน์พร้อมกันต่างหรรษา
เมืองผลึกรมจักรนัครา แต่มังคลานั้นสถานพานจะไกล
สองเดือนครึ่งจึงถึงกำพลเพชร ท้าวเสด็จเข้าปรางค์ทองอันผ่องใส
พวกพหลพลเภตราเสนาใน ต่างก็ไปถิ่นฐานบ้านของตน ฯ
๏ จะกล่าวเรื่องเมืองวะลำสำปันหนา ท้าวรายาเสวยสวัสดิ์พิพัฒน์ผล
บริบูรณ์พูนสุขทุกตำบล ทั้งฟ้าฝนตกงามต้องตามปี
จะโสกันต์หลานรักดั่งดวงเนตร องค์ระเด่นกินเรศรัศมี
รับสั่งให้ร่างสารลงทันที ใช้เสนีไปนิเวศน์เพชรกำพล
ทูลพระมิ่งมังคลานรารัตน์ ให้กษัตริย์ขัตติเยศแจ้งเหตุผล
ขุนเสนีสี่นายไปกำพล ทูลยุบลไทท้าวเจ้านคร
พระจอมวังทรงฟังศุภสาร เธอชื่นบานที่ในจิตอดิศร
จึงตรัสสั่งเสนาประชากร เราจะจรไปนิเวศน์เขตชวา
จัดกำปั่นแต่บรรดาโยธาหาญ พระสั่งการเสร็จพลันด้วยหรรษา
เสด็จเข้าข้างในที่ไสยา เรียกสุดาน้องนุชบุษบง
ให้จัดแจงเงินทองของทำขวัญ ใส่กำปั่นเรือบัลลังก์ที่นั่งหงส์
ฝ่ายโฉมนาฏวรนุชบุษบง นางทูลองค์ภัสดาแล้วว่าวอน
น้องจะขอตามองค์พระทรงศักดิ์ ได้รู้จักองค์พระพี่ศรีสมร
พระว่าดีแล้วอนงค์องค์บังอร ไม่แง่งอนไปด้วยกันสิขวัญตา
นางจัดแจงสาวสุรางค์นางข้าหลวง ทุกกระทรวงเครื่องอานพานภูษา
เรียกสาวใช้ขนไปลงเภตรา แต่บรรดาของข้าวจะเอาไป ฯ
๏ ฝ่ายพระจอมมังคลานราราช ภาณุมาศรุ่งรางสว่างไสว
เสด็จลงกำปั่นด้วยทันใด พวกข้างในพร้อมวงศ์อนงค์นาง
ลงกำปั่นบัลลังก์ที่นั่งหงส์ พวกอนงค์นั่งรองอยู่ห้องขวาง
พอลมดีคลี่ใบสายระยาง แล่นออกกลางสาคโรชโลทร
พระสถิตแท่นสบายท้ายบาหลี ฝูงนารีคับคั่งนั่งสลอน
แล้วตรัสชี้ชมปลาในสาคร สายสมรชมสัตว์ในนที
ฝูงหมึกสายว่ายวนในชลสาย ตะพรุนพรายพรายพร่างต่างต่างสี
ทั้งกุ้งกั้งในวังวนชลธี หัวเป็นตรีคล้ายเลื่อยดูเฟื้อยยาว
หอยอีรมนมนางอยู่กลางหาด ระดาดาษเลื่อมลายพรอยพรายขาว
เป็นหมู่หมู่ปูม้าแข้งขายาว วิ่งออกกราวเกลื่อนกลาดตามหาดทราย
หอยจุบแจงแมงดาว่ายคลาคล่ำ บางผุดดำเกลื่อนกลาดไม่ขาดสาย
ทั้งเต่าหอยลอยพล่านปนม่านลาย บ้างผุดว่ายอยู่ในน้ำออกคล่ำไป
มัจฉาชาติดาษดาในสาคเรศ ทั่วประเทศธารท่าชลาไหล
จะพรรณนาว่ากล่าวจะยาวไป ที่ว่าไว้มาแต่หลังทุกครั้งคราว
ข้ามละเมาะเกาะแก่งทุกแห่งหน พระสุริยนลับฟ้าเวหาหาว
ศศิธรจรกระจ่างน้ำค้างพราว เป็นลมว่าวพัดเรื่อยเฉื่อยเฉื่อยไป
สุมาลีคลี่คลายขยายเสา- วรสเร้ารื่นรสหอมสดใส
พระพายหวนหอบพาสุมาลัย มาชื่นในทรวงซาบอาบขจร
พระชวนนุชบุษบงอนงค์นาฏ สถิตอาสน์เนาวรัตน์ประภัสสร
แล้วชี้ชวนชมนภาดารากร แน่บังอรบุษบงเจ้าจงดู
ตรงมือชี้นี่แน่ดาวสินธพ มันมีครบสารพางค์ทั้งหางหู
โหรเขาว่าฤกษ์หนึ่งเจ้าพึงดู มีชื่ออยู่เรียกว่าอัศวินี
ดวงยิบยิบสีขาวดาวลูกไก่ เห็นไรไรขึ้นเป็นหมู่ดูริบหรี่
เขาเรียกชื่อกฤติกาตำรามี โรหิณีที่จมูกอัสดร
โน่นดาวไถอยู่ระวางเป็นหางม้า ดูเหมือนท่างอนไถประไพสร
ที่สุกวาวขาวปลั่งดาวมังกร มีเขี้ยวงอนสุกแดงดั่งแสงไฟ
โน่นดาวข่างขึ้นข้างทิศพายัพ ท่านบังคับไว้ในที่คัมภีร์ไสย
ถ้าแม้นเอียงเลี่ยงบิดไปทิศใด มักเกิดภัยฝนแล้งข้าวแพงครัน
นี่แน่ดาวสำเภาเสาสล้าง สายระยางเกี่ยวกระหวัดรัดกระสัน
นั่นดาวเต่าตรงมือชี้ที่สำคัญ ถัดไปนั้นดาวจระเข้หัวเหลง
โน่นดาวโลงตรงหน้ามีกาจับ โหรบังคับทายไว้อย่าใหลหลง
แม้นดาวกาจับสล้างอยู่กลางวง คนก็คงเจ็บไข้ไม่สบาย
โน่นแน่ดาวเศวตฉัตรจำรัสศรี ดั่งมณีแจ่มกระจ่างสว่างฉาย
แม้นกษัตริย์เป็นสุขสนุกสบาย ดารารายเปล่งสีรวีวร
นั่นแน่ดาวเหราตรงหน้าเจ้า มีเขี้ยวขาวแสงวับสลับสลอน
โน่นดาวงูดูละม้ายคล้ายมังกร เว้นแต่หงอนไม่มีดูสีแดง
ดวงดาราบนอากาศก็กลาดเกลื่อน ดูแม้นเหมือนกับมณีเปล่งสีแสง
พระตรัสบอกมเหสีแล้วชี้แจง แม่จงแจ้งดูจำเอาตำรา ฯ
๏ นางนบนอบตอบองค์พงศ์กษัตริย์ จำถนัดดาวจระเข้ในเวหา
แต่ดาวอื่นจะต้องเพียรเรียนวิชา ไปปีหน้าจำได้จะไหว้ครู
พระสวมสอดกอดประทับแล้วรับขวัญ จริงกระนั้นให้เหมือนว่าหนาแม่หนู
ถ้าแม้นไม่เหมือนว่าบูชาครู จะต้องขู่เสียให้หนักอย่าพักวอน
พลางประคองต้องเต้าเยาวมิตร ถนอมชิดเชยประโลมโฉมสมร
แสงพระจันทร์ส่องสว่างกลางอัมพร บนบรรจถรณ์ท้ายบาหลีต่างปรีดิ์เปรม
อัศจรรย์หวั่นไหวในกำปั่น พิลึกลั่นตลอดดงทั้งหงส์เหม
เที่ยวมามั่วบัวฝักเกสรเต็ม พออิ่มเอมร่อนปีกตีหลีกลา
จันทร์กระจ่างกลางฟ้าเวหาหน กลับมัวมนมืดมิดทุกทิศา
พิรุณโรยโปรยปรอยย้อยลงมา ฝั่งชลาเป็นระลอกกระฉอกชล
ฝูงมัจฉาปลาร้ายขึ้นว่ายเกลื่อน สะท้านสะเทื้อนธาราโกลาหล
โขยกขย่อนก้อนศิลาในสาชล ผุดขึ้นพ้นหลังมหาคงคาลัย
พายุหวนป่วนปั่นไม่ครั่นครื้น กระทบพื้นธรณินแผ่นดินไหว
ในถ้ำธารละหายเหวเป็นเปลวไฟ ตามวิสัยโลกธรรมต้องจำเป็น
สองภิรมย์สมสวาทในอาสน์รัตน์ ประดิพัทธ์รักใคร่ดั่งได้เห็น
วิมานลอยอยู่สะพรั่งแต่ยังเป็น มันแลเห็นลิบลิบไม่พริบตา
อัศจรรย์ตั้งแต่มาก็กว่าร้อย ดูมันบ่อยมิได้นานดั่งงานหา
ตั้งพิณพาทย์ฉิ่งกรับรับเสภา มันโอชารสเหลือต้องเจือจาน ฯ
๏ พอเช้าตรู่สุริยาภาณุมาศ พระยุรยาตรอ่าองค์สรงสนาน
พวกอนงค์คลานเนื่องตั้งเครื่องอาน แสนสำราญแล่นมาในวาริน
สิบห้าวันบรรลุสำปันหนา ทอดเภตราเรียงรายชายกระสินธุ์
ฝ่ายไทท้าวเจ้าพาราจอมธานินทร์ จอมนรินทร์จัดพหลพลไกร
ทั้งรถรัตน์อัสดรกุญชรชาติ ให้ยุรยาตรลงไปท่าชลาไหล
รับเสด็จกับพหลพลไกร เชิญท้าวไทเสด็จมาพาราเรา
ฝ่ายไทท้าวเจ้าพิภพจบจังหวัด โองการตรัสกับพวกช่างให้ตั้งเขา
จะทำเป็นที่สรงนางนงเยาว์ ให้พวกเหล่าช่างสำรับเร่งจับการ ฯ
๏ จะกล่าวข้างนางที่ไปรับเสด็จ พร้อมกันเสร็จทั้งเสนาโยธาหาญ
ฝ่ายพระมิ่งมังคลาปรีชาชาญ ชวนเยาวมาลย์บุษบงอนงค์ใน
ขึ้นทรงราชรถาเสนาพร้อม ประณตน้อมเดินเรียงเคียงไสว
จัตุรงค์เสนารีบคลาไคล เข้าเวียงชัยนคเรศนิเวศน์วัง ฯ
๏ ฝ่ายท่านท้าวรายาออกมารับ ให้ประทับเก๋งทองทั้งสองหลัง
ฝ่ายพระนุชบุตรีที่ในวัง เสด็จนั่งคอยกษัตริย์ภัสดา
ข้างโฉมนุชบุษบงอนงค์นาฏ อภิวาทท้าวพลันด้วยหรรษา
พอระเด่นดวงแขแลปะตา นางวันทาน้อมคำรพอภิวันท์
นางรับหัตถ์ตรัสว่าแม่มาด้วย จะได้ช่วยในงานลูกหลานขวัญ
แล้วชวนไปไสยาสน์อาสน์สุวรรณ อย่าเดียดฉันท์เลยแม่นุชบุษบง
ทั้งสองข้างต่างมีจิตพิศวาส เหมือนอย่างญาติในสกูลประยูรหงส์
ฝ่ายพระมิ่งมังคลานราพงศ์ บังคมองค์ท่านท้าวเจ้าบุรินทร์
ท้าวรายาปราศรัยที่ในเขย แล้วก็เลยถามไต่ดั่งใจถวิล
เกิดศึกเสือเหนือใต้ในบุรินทร์ หรือเพิ่มภิญโญยศปรากฏนาม
พระมังคลายกเรื่องแต่เบื้องหลัง ให้ท้าวฟังสารพัดดั่งตรัสถาม
เรื่องเหนื่อยยากลำบากใจในสงคราม ยกเอาความหลังนั้นมาพรรณนา ฯ
๏ ฝ่ายไทท้าวเจ้านิเวศน์เขตจังหวัด แจ้งระหัสความหลังที่กังขา
เพราะเกิดทุกข์โตใหญ่จึ่งไม่มา อนิจจาแสนยากลำบากครัน
ต่างปราศรัยไต่ถามกันเสร็จสรรพ ท้าวกำชับสั่งเหล่านางสาวสรรค์
พวกที่เคยฝึกสอนแต่ก่อนนั้น เร่งจัดกันปรนนิบัติกษัตรา
พระสั่งพลางพาเขยเลยลีลาศ มาปราสาทเสร็จพลันต่างหรรษา
ให้สถิตปรางค์ทองละอองตา พวกกัลยาใช้ประจำเหมือนตามเดิม
มเหสีสององค์อนงค์นาฏ มาเฝ้าบาทภัสดาปรีชาเฉลิม
พระใช้สอยดวงแขเหมือนแต่เดิม นางพูนเพิ่มปรีดาในสามี ฯ
๏ พอพลบค่ำคล้ำฟ้านภากาศ ในปราสาทไฟกระจ่างสว่างศรี
ฝ่ายนางที่ข้างในอัยกี ก็จรลีพาหลานให้คลานไป
กราบบังคมสมเด็จพระบิตุเรศ ฝ่ายระเด่นกินเรศพิสมัย
ถวายบังคมคัลด้วยทันใด พระปราศรัยบุตรีด้วยปรีดา
เจ้าอยู่ด้วยอัยกีเป็นที่พึ่ง ก็เหมือนหนึ่งฉัตรกันกั้นเกศา
พระคุณล้นพ้นที่จะพรรณนา แม่อุตส่าห์ฝากตัวกลัวอัยกี
แล้วท้าวเธออภิวันท์ท่านผู้ใหญ่ นางรับไหว้เขยรักทรงศักดิ์ศรี
แล้วปราศรัยโดยพิพัฒน์สวัสดี ต่างเปรมปรีดิ์นางพระยาก็ลาจร
พาระเด่นกินเรศไปตำหนัก ด้วยหลานรักเข้าไปในบรรจถรณ์
พลางเชยชมพระนัดดาด้วยอาวรณ์ ให้หลับนอนเลี้ยงดูอยู่กับยาย ฯ
๏ ฝ่ายพระมิ่งมังคลานราราช สถิตอาสน์พลางประโลมนางโฉมฉาย
ฝ่ายนงนุชทูลพลันบรรยาย ขอฝากกายฝากตัวกลัวอาญา
การหึงหวงข้อใดมิได้คิด ถ้าแม้นผิดคำฉลองใครฟ้องหา
ว่าตัวน้องป้องกันหรือฉันทา ลงอาญาแล้วอย่าเลี้ยงเคียงประคอง
พระรับขวัญกัลยาว่าพี่รู้ ใจเจ้าอยู่มาแต่ไรมิได้หมอง
ว่าเจ้าเหมือนนพคุณสกุลทอง ที่จะหมองมัวไปนั้นไม่มี
พลางประคองต้องเต้าเสาวรส ยังเต่งสดอวบอ้วนนวลฉวี
เสียแต่คล้อยหน่อยก็ยังกำลังดี น่าเปรมปรีดิ์ชื่นใจใครจะปาน
พระแอบอิงพิงพาดบนอาสน์รัตน์ ทรงสัมผัสผิวน้องประคองสมาน
บุปผาสดรสร้างจางมานาน พอต้องก้านเข้าก็แย้มแกมผกา ฯ
๏ อัศจรรย์ลั่นเลื่อนสะเทือนก้อง ฟ้าก็ร้องเสียงสนั่นลั่นเวหา
พิรุณโรยโปรยต้องท้องสุธา พื้นนภาน้ำย้อยเป็นฝอยฟอง
วายุโบกโยกยอดปราสาทไหว สกุไณบนหลงลงในหนอง
สุนีบาตฟาดเปรี้ยงเสียงคะนอง คำรนร้องครางครึมกระหึ่มครวญ
ทะเลลมยมนามหาสมุทร คลื่นไม่หยุดพัดระดมเป็นลมหวน
กระทบกระทั่งฝั่งชลาคงคาครวญ ระลอกป่วนปั่นปัดพัดคงคา
ทั้งขุนเขาพระสุเมรุก็เอนอ่อน อิสินธรโตรกตรอกตามซอกผา
กระแสสินธุ์รินโรยโปรยลงมา พื้นศิลาชื่นฉ่ำเป็นน้ำนอง
พฤกษาสูงยูงยางสล้างสลับ บ้างหักทับทอดทบสยบสยอง
ปลาอนนต์ที่สำหรับอยู่รับรอง บ้างพลิกท้องทวีปไหวดั่งไกวเปล
ทั้งโกสุมปทุมมาลย์บานเกสร แมงภู่ฟอนเฟ้นพลางไม่ห่างเห
นานนานได้เกลือกกลมสมคะเน ยิ่งเปรมเปรดิ์ในเกสรขจรขจาย
สองภิรมย์สมสนิทพิศวาส ไม่จากอาสน์นุชนางสำอางฉาย
ฝ่ายข้างแขกดีสุดบุรุษชาย ได้ใกล้กรายติดกับกระชับกระชวน
เปรียบเหมือนปลอกสันทัดเข้ารัดถัง มันแน่นปังชมชิดไม่ผิดผวน
ดีกว่าไทยใครได้ชิดสนิทนวล เล่นเอาป่วนอยู่ในเล่ห์ประเวณี ฯ
๏ ฝ่ายท่านท้าวเจ้านิเวศร์ประเทศราช ออกอำมาตย์พร้อมเสนาชวาฉวี
โองการสั่งให้ตั้งโรงพิธี บรรดามีตามอย่างทางบุราณ
ทั้งเครื่องเล่นเต้นรำที่สำหรับ ตามบังคับบัดพลีพลีศาล
ราชวัตรฉัตรธงอลงการ ทั้งเครื่องอานทำให้เสร็จในเจ็ดวัน
เสนาได้รับสั่งมานั่งหมาย ให้จับจ่ายเหล่าพหลพลขันธ์
ปลูกโรงร้านท่าทุกหมวดประกวดกัน ในเจ็ดวันตามหมายรายบัญชี ฯ
๏ ฝ่ายท่านท้าวรายามหากษัตริย์ สั่งให้จัดปรางค์มาศปราสาทศรี
วันสองค่ำจะได้ทำการพิธี ขุนเสนีเหล่าสนมกรมวัง
ไปเป่าปัดลาดปูยี่ภู่เสร็จ แล้วสำเร็จตามประสงค์จำนงหวัง
ฝ่ายท่านท้าวเจ้าประเทศนิเวศน์วัง จึงตรัสสั่งมเหสีที่ข้างใน
จงจัดแจงแต่งองค์พระเจ้าหลาน พนักงานเชิญของที่ผ่องใส
จัดเอานางรูประหงทรงวิไล สำหรับใช้เชิญเครื่องเรืองจำรูญ ฯ
๏ ฝ่ายท่านยายมเหสีบุตรีท้าว จัดสาวสาวน้อยใหญ่ในไอศูรย์
มาเตรียมไว้ครบที่บริบูรณ์ ทั้งประยูรวงศาคณานาง
พวกสำหรับที่จะแห่ก็แออัด ทั้งรถรัตน์ลายจำหลักหักทองขวาง
มีธงเทียวเขียวขำดูสำอาง ตามเยี่ยงอย่างแขกชวามลายู
ใส่เสื้อสีตากุ้งนุ่งโสร่ง คาดตาโถงผ้าตะบิดโพกปิดหู
ตะพายดาบสองมือถือธนู เดินเป็นคู่เคียงรถบทจร ฯ
๏ ฝ่ายระเด่นกินเรศนารีรัตน์ นางกษัตริย์อัยกีศรีสมร
ให้หลานทรงภูษาค่านคร กรรเจียกจรฝังมณีสีออกวาว
คาดปั้นเหน่งเปล่งเม็ดเพชรรัตน์ แจ่มจำรัสเรือนมณีล้วนสีขาว
สร้อยสะอิ้งเฉิดฉายดูพรายพราว ทองกรเก้าคู่ใส่วิไลทรง
ฉลองศอลายกุดั่นกัลเม็ด เกี้ยวยอดเพชรดูเชิดระเหิดระหง
ข้างฝ่ายพวกนางนาฏพระญาติวงศ์ ตามมาส่งขึ้นรถมีกลดบัง
เจ้าขรัวนายรายเรียงเดินเคียงข้าง กำนัลนางดาษดามาข้างหลัง
กระบวนหน้าตีกลองฆ้องประนัง กระบวนหลังตีระดมรมนา
ข้างฝ่ายแขกแปลกกว่าไทยในสยาม ชมว่างามตามวงศ์เผ่าพงศา
ถึงปราสาทราชวังอลังการ์ ท้าวรายาเสด็จมารับประคับประคอง
กับพระมิ่งมังคลาบิดานาถ ขึ้นปราสาทพร้อมประยูรสกูลสนอง
พวกโต๊ะแขกพร้อมสะพรั่งนั่งเป็นกอง เสียงแซ่ซ้องสวดหนังสือถือว่าดี
เสียงอึงเอ็ดเสร็จสวดฝ่ายกษัตริย์ เสวยน้ำซ่าระบัดเกษมศรี
ข้างเพศแขกว่าพิพัฒน์สวัสดี คุ้มอัปรีย์จัญไรโพยภัยพาล
แล้วแห่กลับเข้าไปในนิเวศน์ พวกวิเสทเลี้ยงข้าวทั้งคาวหวาน
เจ้าพวกโต๊ะกินเสร็จสำเร็จการ จากสถานไปที่อยู่ทุกผู้คน
พวกรำเต้นเล่นงานการฉลอง เสียงแซ่ซ้องคนหลามตามถนน
เวลาค่ำมีหนังพร้อมพรั่งคน มาเกลื่อนกล่นดูแลเสียงแซ่ไป
บ้างเล่นเรื่องอิเหนาเมื่อเข้าห้อง ไปสมสองจินตะหราพลางปราศรัย
หลงอยู่เมืองหมันหยาไม่คลาไคล จนท้าวไทกุเรปันเสียสัญญา
ต้องเริศร้างห่างคู่หลงชู้สาว จนเสียคราวที่ในเรื่องเมืองดาหา
ต้องร้างคู่ตุนาหงันผิดสัญญา จนจรกามาขอท้าวออเออ
ที่ลางโรงเล่นอิเหนาเมื่อเข้าถ้ำ พี่เลี้ยงนำช่วยประมูลทูลเสนอ
ระเด่นได้สุขเกษมทั้งเปรมเปรอ จนท้าวเธอหลับไปในไสยา
เจ้าพวกแขกดูงานสำราญรื่น ต่างชมชื่นสรวลสันต์ด้วยหรรษา
เที่ยวเดินดูเพลิดเพลินจำเริญตา บ้างเกี้ยวพานางผู้หญิงช่วงชิงกัน
เวลาบ่ายตั้งแห่ล้วนแตรสังข์ คนสะพรั่งปรีดิ์เปรมเกษมสันต์
เป็นคำรบครบถ้วนถึงสามวัน ก็โสกันต์พระบุตรีฉวีวร
แล้วขึ้นเขาไกรลาสดั่งราชหงส์ ให้สระสรงธาราสุดาสมร
แล้วทรงเครื่องจินดาค่านคร บทจรเยื้องย่างขึ้นปรางค์ชัย
ถวายของโต๊ะหะยีที่มาสวด ทุกหมู่หมวดหลายอย่างต่างวิสัย
พอเสร็จสรรพแห่กลับเข้าเวียงชัย พลไพร่เลี้ยงดูทุกผู้คน
เวลาบ่ายตั้งกระบวนจวนจะแห่ ทั้งสังข์แตรพร้อมพรั่งทั้งพหล
ให้ใส่เสื้อสีชมพูทุกผู้คน มาเกลื่อนกล่นพร้อมตรวจทุกหมวดตอน ฯ
๏ ฝ่ายองค์พระอัยกีศรีสวัสดิ์ นางกษัตริย์กัลยาสุดาสมร
ให้หลานขวัญสระสรงองค์บังอร สถาพรทรงเครื่องเรืองจำรูญ
ใส่มงกุฎบุตรีสีสลับ ของสำหรับเรือนอุไรประไพสูรย์
ห้อยอุบะตรัจเตร็จล้วนเพชรฑูรย์ เรืองจำรูญวับวามอร่ามตา
แล้วจูงกรนัดดามาเกยรัตน์ ให้นางกษัตริย์จรจรัลด้วยหรรษา
เสด็จบนอุสงหงันพร้อมกัลยา ก็แห่มาปรางค์มาศปราสาทชัย
ท้าวรายาพาเขยไปคอยรับ พอประทับเกยทองอันผ่องใส
ท้าวจูงกรพระนัดดาให้คลาไคล เสด็จไปที่ทำขวัญอันบรรจง
พร้อมขุนนางต่างเวียนเทียนถวาย นางโฉมฉายพร้อมประยูรสกูลหงส์
บ้างตีฆ้องกลองแขกต่างแยกวง กระแสงส่งครื้นโครมรมนา
ทั้งดีดสีตีเพลงวังเวงก้อง ประสานซ้องเฉื่อยฉ่ำตามภาษา
ทั้งกาหลดนตรีปี่ชวา ตามภาษาเพศเขาเจ้านคร
ครั้นเวียนเทียนแล้วเธอเจิมเฉลิมพักตร์ ให้หลานรักภิญโญสโมสร
แล้วประทานของขวัญอันบวร ข้างบิดรเครื่องทรงอลงการ์
ประทานให้พระบุตรีที่ประสงค์ นางบุษบงทำขวัญด้วยหรรษา
ทั้งเงินทองของดีมีราคา ตามภาษารักใคร่ในใจจง
ท้าวรายาว่าพ่อขอบใจเจ้า เหมือนลูกเต้ารักใคร่ดั่งใจประสงค์
รู้โอบอ้อมถนอมศักดิ์ร่วมรักวงศ์ ให้แม่จงเจริญสุขทุกทิวา
ทั้งดวงแขบุษบงพ่อปลงจิต อย่าค่อนคิดโกรธขึ้งวิหึงสา
ไปร่วมคู่อยู่ด้วยกันอย่าฉันทา ฟังบิดาจะไปอยู่กับคู่ครอง
จงรักใคร่กันให้ดีนะศรีสวัสดิ์ อย่าข้องขัดใจผัวให้มัวหมอง
ท้าวสั่งสอนอรไทในทำนอง นางทั้งสองกราบก้มบังคมคัล
พอสมโภชหลานเสร็จเสด็จกลับ ไปประทับหน้าพระลานรับหลานขวัญ
เข้านิเวศน์ปรางค์ปราพาจรจรัล ขึ้นเรือนจันทน์ที่สถิตดั่งจิตจง
เสร็จโสกันต์หลานรักกินเรศ เธอสมเจตนาจิตคิดประสงค์
แต่บรรดาในประยูรสกูลวงศ์ ต่างก็ส่งของขวัญกับท่านยาย ฯ
๏ ฝ่ายพระมิ่งมังคลานราราช ทูลเบื้องบาทท้าวไทดั่งใจหมาย
อ้นบ้านเมืองก็ยังขุ่นยังวุ่นวาย เมื่อสบายเป็นสุขไม่ทุกข์ภัย
จึงจะกลับมาประนมบังคมบาท ขอลานาฏนวลละอองอันผ่องใส
ด้วยเป็นเพื่อนยากเย็นเคยเห็นใจ ขอลาไปนครินทร์เป็นปิ่นวัง
แต่ระเด่นกินเรศถวายไว้ ให้ท้าวไทสั่งสอนเหมือนก่อนหลัง
ด้วยติดองค์อัยกีที่ในวัง ชวนหลายครั้งหลายคราว่าไม่จร
ท้าวรายาว่าสุดแต่ใจพ่อ ได้ยกยอพุ่มพวงดวงสมร
ให้เป็นสิทธิ์เสกสมสยมพร ไปนครเจ้านี้พ่อดีใจ
แม้เกิดทุกข์ขุกเข็ญได้เห็นหน้า ตามประสาใจจิตพิสมัย
ธรรมดามีคู่ถ้าอยู่ไกล เหมือนเป็นม่ายไม่รู้สิ้นคนนินทา
พ่อจงรับไปเถิดประเสริฐศักดิ์ รักมิรักสุดแท้แต่วาสนา
ได้พ้นความติฉินพวกนินทา เพราะบุญสามีประสมเหมือนร่มโพธิ์
ทั้งคุ้มกันอันตรายได้หลายอย่าง ไม่อ้างว้างเอกาอนาโถ
พ่ออวยพรให้ประสิทธิ์อิศโร อย่ารู้โกรธากันจนวันตาย ฯ
๏ พระมังคลากราบก้มประนมสนอง ขอฉลองในพระคุณไม่สูญหาย
พลางทูลลามาสั่งเสนาหาย จะผันผายกลับหลังยังนคร
จงรีบรัดจัดเภตราอย่าช้าอยู่ จะรับคู่ไปภิรมย์สมสมร
พระสั่งเสร็จแล้วเสด็จบทจร เข้านครทูลลาเจ้าธานี
พาทั้งสองนุชนางสำอางพักตร์ ประเสริฐศักดิ์สองมิ่งมเหสี
บังคมลาสองกษัตริย์เจ้าปัถพี จรลีมาขึ้นรถบทจร
สองอนงค์ทรงรถามาข้างหลัง พร้อมสะพรั่งเกณฑ์แห่แลสลอน
จัตุรงค์เสนาพลากร ก็รีบจรไปกำปั่นด้วยทันที ฯ
๏ ฝ่ายท่านท้าวรายาเสร็จมาส่ง กับทั้งองค์ท่านยายมเหสี
ทั้งสามองค์บังคมคัลอัญชุลี ออกจากที่เขตคันนอกสันดอน
ลมพระพายชายพัดมาฉิวเฉื่อย เรือก็เรื่อยแล่นมาทางหว่างสิงขร
ข้ามมหาสาคโรชโลธร หมายนครนคเรศเพชรกำพล ฯ
๏ ฝ่ายท่านท้าวบิตุรงค์ไปส่งเสร็จ แล้วเสด็จกลับหลังทั้งพหล
จัตุรงค์เสนาพลาพล จรดลกลับเข้าเขตนิเวศน์วัง
กับท่านยายมเหสีนารีหลาน แสนสำราญสมในพระทัยหวัง
เสด็จเข้าปรางค์มาศในราชวัง พร้อมสะพรั่งพงศาทั้งข้าไท ฯ
๏ จะกล่าวลำกำปั่นออกแล่นลึก เวลาดึกเดือนกระจ่างสว่างไสว
ลมพระพายชายพาสุมาลัย หอมดอกไม้ตามละเมาะบนเกาะเกียน
ระเหยหวนป่วนกลิ่นระรินรื่น ดูตามพื้นช่องชะวากเหมือนฉากเขียน
พฤกษาสูงยอดโอนใบโกร๋นเกรียน ฝูงกาเรียนจับร้องก้องกังวาน
นกนางนวลดูนวลแสงจันทร์จับ ดูขาววับบินเรียงส่งเสียงหวาน
พระชี้ให้สององค์นางนงคราญ ชมกิ่งก้านเขาไม้เหมือนลายแร
นี่แน่นกนางนวลนวลเหมือนนุช ประเสริฐสุดขาวช่วงจับดวงแข
อนงค์น้องสององค์เจ้าจงแล ฟังกระแสเสียงนกวิหคบิน
จังหรีดเรื่อยเฉื่อยฉ่ำดั่งน้ำแก้ว วิเวกแว่วร้องกรอกตามซอกหิน
พลางเชยสองสุดายุพาพิน ไม่รู้สิ้นเสน่ห์ปองสองอนงค์
จันทร์กระจ่างกลางฟ้าเวหาห้อง ดุเหว่าร้องฝูงนกวิหคหงส์
พระคลึงเคล้าเต้าประคองสองอนงค์ จนเลยหลงหลับไปในไสยา
ครั้นเช้าตรู่สุริยาภาณุมาศ ตื่นไสยาสน์จุมพิตขนิษฐา
ไม่รู้อิ่มนิ่มน้องสองสุดา เป็นคราวมาได้น้ำตาลทั้งหวานมัน
ของเสวยนานาโอชารส กะทิสดจานเจือเหลือขยัน
เหมือนเขากล่าวเล่านิทานมานานครัน อัศจรรย์เหลือจะว่ามาในเรือ
มันนับร้อยบ่อยไปเหมือนไฟชุด ประเดี๋ยวจุดประเดี๋ยวจ่อไปหลอเหลือ
นางที่ร้างรสหวานพระจานเจือ มาในเรืออิ่มเอมเกษมทรวง
มากระทั่งยังปากอ่าวกำพลเพชร พร้อมกันเสร็จสมหวังเข้าวังหลวง
พวกพหลพลไกรไพร่ทั้งปวง ก็เลยล่วงไปสถานถึงบ้านเรือน ฯ
๏ ฝ่ายพระมิ่งมังคลานราราช ขึ้นปรางค์มาศอิ่มพระทัยใครจะเหมือน
มเหสีสองสมัครไม่พักเตือน พระจะเอื้อนโองการสถานใด
ก็รู้เรื่องที่ในเล่ห์เสน่หา พอสบตาแจ้งในกิจพิสมัย
ว่าท้าวจะโปรดปรานสถานใด ก็ทราบในเรื่องกระทู้ไม่รู้จน
เขาย่อมว่านารีที่เป็นแขก จะขนแบกตื้นลึกเพราะฝึกฝน
ดีกว่าไทยหลายประตูไม่รู้จน จะเวียนวนไปอย่างไรคงได้การ
เปรียบเหมือนม้าอย่างดีเมื่อขี่ขับ มันเต้นหรับถูกใจหลายสถาน
ทั้งดีดหกยกส่งต้องลงคลาน ชำนิชำนาญเรื่องนี้เขาดีจริง
แม้นใครได้เมียแขกที่แปลกเชื้อ มันดีเหลือหนาวใจได้ไฟผิง
มันละมุนอุ่นสวาทเมื่อพาดพิง ได้แอบอิงราวกับนุ่นอุ่นอุรา
แม้นชายใดไม่เคยได้เชยชิด คงหลงฤทธิ์ในเล่ห์เสน่หา
ถึงจีนจามพราหมณ์เทศไทยชวา ใครได้มาร่วมเรือนเพื่อนที่นอน
คงติดแน่นราวกะแล่นน้ำประสาน เข้าเจือจานจับใจในสมร
ไม่รู้จืดจางรสในบทกลอน ต้องอาวรณ์อยู่ในเล่ห์ประเวณี ฯ
๏ อันบทเบื้องเรื่องนี้ขอยกไว้ จะกล่าวไปถึงพระยาปตาหวี
อยู่ด้วยนางดวงประไพได้กว่าปี มิได้มีความทุกข์สนุกใจ
เวลาดึกนึกถึงถิ่นถวิลหวัง จะมานั่งเชยชิดพิสมัย
จำทูลลาพ่อตาพาเมียไป ยังกรุงไกรนคราไม่ช้าวัน
จึงว่ากับพุ่มพวงดวงยิหวา พี่จะพาน้องไปไอศวรรย์
แต่มาอยู่ในสถานก็นานครัน จะอภิวันท์ท้าวไทไปบุรินทร์
นางนบนอบตอบสนองไม่ข้องขัด ตามแต่อัธยาศัยพระทัยถวิล
ไปก็ไปจะได้รู้จักบุรินทร์ ประเทศถิ่นปตาหวีน้องดีใจ ฯ
๏ ท้าวกุลามาลีศรีสวัสดิ์ ได้ฟังอรรถยิ้มย่องสนองไข
พรุ่งนี้เช้าจะไปเฝ้าพระทรงชัย ทูลลาไปนคเรศนิเวศน์วัง
พอรุ่งแจ้งแสงทองส่องอากาศ ภาณุมาศสางสมอารมณ์หวัง
พระพลิกฟื้นตื่นจากแท่นบัลลังก์ เสด็จยังไทท้าวเจ้าพ่อตา
บังคมทูลข้อความตามประสงค์ โดยจำนงที่ในมิตรขนิษฐา
ขออภิวาทบาทมูลจะทูลลา ไปพาราโดยประสงค์จำนงปอง ฯ
๏ ท้าวสินชัยได้สดับจึงรับสั่ง เสนาทั้งซ้ายขวาเร่งหาของ
จะประทานเขยไปดั่งใจปอง เครื่องเงินทองต่างต่างที่อย่างดี
ขนไปส่งลงในเรือกำปั่น กับแพรพรรณให้ทุกอย่างต่างต่างสี
จัดกำปั่นในพาราบรรดามี ขุนเสนีตำมะหงงเร่งลงเรือ
ไปส่งท้าวเจ้าพาราปตาหวี ให้สมที่ยศกษัตริย์อย่าขาดเหลือ
จัดเสบียงเมืองเราทั้งข้าวเกลือ ให้เหลือเฟือขนไปใส่เภตรา
ตำมะหงงรับสั่งกรุงกษัตริย์ แล้วรีบรัดจัดแจงตกแต่งหา
ฝ่ายท่านท้าวเจ้านิเวศน์เกศประชา เสด็จมาปรางค์มาศปราสาทชัย
ท้าวกุลาพาอนงค์ตรงไปหา คำนับอาจารย์แจ้งแถลงไข
ที่สำนักพระอาจารย์อันชาญชัย แล้วพิไรอำลาด้วยอาวรณ์
เชิญใต้เท้าไปพาราปตาหวี ให้เปรมปรีดิ์ภิญโญสโมสร
บาทหลวงว่ารับแก่เขาเจ้านคร ต้องอยู่สอนวิทยาแลอาคม
ให้เขารู้แล้วกูจึงจะกลับ เสียงแรงรับคำเขาไว้ให้ได้สม
เองไปก่อนกูเถิดหวาอย่าปรารมภ์ ไปสะสมพวกทหารการโยธา ฯ
๏ ท้าวกุลามาลีศรีสวัสดิ์ ประสานหัตถ์แล้วประนมก้มเกศา
บาทหลวงเฒ่าเข้าใจในตำรา แกสั่งว่ารีบร้อนอย่านอนใจ
ถิ่นประเทศเขตนี้พวกปีศาจ มันร้ายกาจหลายอย่างต่างนิสัย
แม้นฝนตกลงมาแล้วอย่าไป หาฟืนไฟจุดให้รอบตามขอบเรือ
มันไม่ชอบสตรีพวกผีดิบ เห็นเกาะลิบแล่นไปเสียฝ่ายเหนือ
เผาขนไก่ให้สว่างในกลางเรือ ข้าวสารเกลือเทใส่ลงในเตา
อย่าไว้ใจในตำราเขาว่ากล่าว เป็นเรื่องราวว่ามันตายเพราะไฟเผา
ถ้าแม้นเห็นแสงอัคคีที่สำเภา ไม่อาจเข้ากลัวเพลิงอันเริงแรง
แล้วแกส่งแผนที่คลี่ให้อ่าน ของบุราณมีไว้สิ้นอย่ากินแหนง
ถ้าแม้นใครไม่สันทัดฉวยพลัดแพลง ตายที่แก่งเกาะขวางกลางทะเล
เสียนับร้อยมิใช่น้อยเมื่อไรหวา ทั้งปืนผาประจุไว้อย่าไผลเผล
เองจงจำคำครูดูคะเน คิดถ่ายเทหลีกให้พ้นภัยพาล ฯ
๏ ฝ่ายไทท้าวเจ้าพาราปตาหวี แจ้งคดีลาไปในสถาน
ทูลลาท้าวเจ้าพาราไม่ช้านาน พานงคราญพุ่มพวงดวงประไพ
มาขึ้นรถบทจรจากนิเวศน์ ทั้งบิตุเรศนางพระยาอัชฌาสัย
เสด็จส่งเขยขวัญด้วยทันใด ตามลงไปถึงท่าหน้าสันดอน
กับบาทหลวงอาจารย์ชำนาญเวท เอาของวิเศษส่งให้สายสมร
ได้คุ้มกันอันตรายในสาคร แม้นทินกรแจ่มสีรวีวรรณ
จงเก็บไว้ในที่อย่าคลี่ออก ถ้าระลอกลมป่วนพัดหวนหัน
จึ่งเอาออกกวัดแกว่งเป็นแสงจันทร์ ได้ป้องกันผีสางกลางชลา
นางคำนับรับของพระสังฆราช บังคมบาทบิตุรงค์เผ่าพงศา
ท้าวสินชัยให้พรกัลยา จงวัฒนาศรีสวัสดิ์กำจัดภัย
พอฤกษ์ดีตีฆ้องกลองสนั่น ออกกำปั่นแล่นหลามตามไสว
ต้องลมดีคลี่สายระบายใบ แล่นออกไปทะเลลมยมนา
ฝ่ายท่านท้าวสินชัยกับยายเฒ่า ส่งลูกเต้าไปพลันต่างหรรษา
กลับเข้าวังตั้งใจเจตนา ในวิชาโดยทำนองของอาจารย์ ฯ
๏ จะกล่าวเรือที่ไปมิได้หยุด ออกแล่นรุดเรือกระบวนล้วนทหาร
ลมก็เรื่อยเฉื่อยฉ่ำไปสำราญ ได้ประมาณครึ่งเดือนไม่เคลื่อนคลาย
เห็นเกาะขวางกลางมหาชลาสินธุ์ เป็นแถวถิ่นพวกปีศาจมันมาดหมาย
พอแลเห็นเรือเคียงแล่นเรียงราย ทั้งพวกพรายภูตผีมันดีใจ
ออกวิ่งโลดโดดโผนตะโกนก้อง บ้างเรียกร้องกู่กันเสียงหวั่นไหว
สำแดงกายหลายอย่างต่างต่างไป โดดลงในทะเลลมยมนา
แล้วทำให้มืดมัวทั่ววิถี ปีศาจผีภูตพรายร้ายนักหนา
เป็นคลื่นคลั่งทั้งพายุระบุมา ทั้งมหาชลธีก็ตีฟอง
แล้วทำให้เป็นมหาวลาหก เหมือนฝนตกทั่วหมดสยดสยอง
ท้าวกุลาแลดูรู้ทำนอง เห็นถูกต้องคำอาจารย์ท่านภิปราย
จึงสั่งเหล่าพวกพหลคนทั้งนั้น บากกำปั่นไปวนชลสาย
เอาไฟชุดจุดเคียงวางเรียงราย ทั้งหน้าท้ายติดเตาเร่งเผาเกลือ
เอาขนไก่ใส่เผาในเตาด้วย แล้วให้ช่วยกลับใบไปฝ่ายเหนือ
ประจุปืนไว้ทุกลำประจำเรือ ทั้งเผาเกลือเสียงก้องท้องทะเล
พวกปีศาจว่ายหลามมาตามคลื่น ทะลึ่งยืนแลเห็นไฟบ้างไพล่เผล
ดำทะมื่นยืนขวางกลางทะเล เสียงฮาเฮร้องดังก้องกังวาน
ว่าฮ้าเฮ้ยเรือลำนี้มีผู้หญิง เอาโยนทิ้งลงมาเหมือนว่าขาน
จึงจะพ้นความตายไม่วายปราณ เอาไว้นานกูจะล่มให้จมตาย ฯ
๏ ฝ่ายอนงค์องค์ประไพวิไลสมร นางบังอรองค์สั่นพระขวัญหาย
เห็นรูปผีที่มันมาล้วนหน้าลาย ดูคล้ายคล้ายกันกับเสือนางเหลือกลัว
แล้วจึงว่าข้าแต่ท้าวเจ้านิเวศน์ อันฤทธิ์เดชเสียงมันร้องสยองหัว
เสียงเยือกเยืนจับจิตให้คิดกลัว สั่นระรัวไปทั้งกายเห็นตายจริง
ผียิงร้องก้องกู่ดูเถิดหวา โยนลงมาเสียเดี๋ยวนี้อีผู้หญิง
จะให้ล่มจมกำปั่นขันจริงจริง ยังจะนิ่งอยู่ช้าว่ากระไร
นางโฉมยงองค์สั่นให้หวั่นหวาด กัมปนาทนึกพรั่นประหวั่นไหว
เข้ากอดพระสามีพิรี้พิไร พอนึกได้ถึงพระครูผู้อาจารย์
ท่านให้ของมากับฉันกันปีศาจ เป็นกระดาษสั่งไว้หลายสถาน
น้องนึกได้ถึงท่านครูผู้อาจารย์ นางว่าขานแล้วก็รีบไปหยิบพลัน
เอามาคลี่สีสว่างเป็นไฟฟ้า ปีศาจมากลัวสิ้นต่างผินผัน
ท้าวให้ยิงปืนประจำเป็นสำคัญ โห่สนั่นเสียงก้องท้องทะเล
ปีศาจหายไปสิ้นแสงสว่าง เห็นหนทางบากกำปั่นให้หันเห
ได้ลมคล่องล่องไปในทะเล ต่างสรวลเสชื่นบานสำราญใจ
พอเดือนครึ่งถึงพาราปตาหวี ให้ทอดที่อ่าวมหาชลาไหล
พวกขุนด่านบอกสารไปเวียงชัย เสนาในจัดบัลลังก์ที่นั่งทรง
ออกไปรับสองกษัตริย์ทั้งรถา มาเตรียมท่าจอมกษัตริย์ราชหงส์
กระบวนแห่แออัดจัตุรงค์ คอยรับองค์ไทท้าวเจ้าบุรินทร์ ฯ
๏ ฝ่ายกษัตริย์อิศราปตาหวี จรลีลงที่นั่งดั่งถวิล
กับเอกองค์ขนิษฐายุพาพิน พร้อมกันสิ้นเสร็จมาพักตำหนักแพ
แล้วชวนองค์นงนาฏขึ้นราชรถ มีกลิ้งกลดเคียงข้างไม่ห่างแห
เดินกระบวนพร้อมพรั่งกระทั่งแตร เสียงเซ็งแซ่เข้านิเวศน์เขตนคร
พวกเถ้าแก่คั่งคับรับเสด็จ พร้อมกันเสร็จภิญโญสโมสร
รับอนงค์องค์ท้าวเจ้านคร ขึ้นบรรจถรณ์นคเรศนิเวศน์วัง ฯ
๏ ฝ่ายไทท้าวเจ้าพิภพจบจังหวัด โองการตรัสโดยในพระทัยหวัง
ให้ตั้งการพิธีที่ในวัง จะแต่งตั้งอภิเษกเอกอนงค์
ขุนนางน้อมพร้อมพรั่งมาสั่งหมาย โดยภิปรายข้อรับสั่งดั่งประสงค์
ทั้งเสนาข้าบาทพระญาติวงศ์ โดยจำนงช่วยในงานการวิวาห์
มีครบถ้วนที่ในงานการภิเษก อดิเรกปรากฏด้วยยศถา
ทั้งเครื่องเล่นต่างต่างข้างชวา ตามบรรดาศักดิ์ท้าวเจ้านคร
ถึงวันดีอภิเษกเอกฉัตร สืบกษัตริย์กับอนงค์องค์สมร
ตามประเพณีท้าวเจ้านคร แต่ปางก่อนโดยเรื่องเบื้องบุราณ ฯ
๏ จะกล่าวข้างลังกาอาณาจักร ประเสริฐศักดิ์ขัตติยามหาศาล
สถิตแท่นเนาวรัตน์ชัชวาล แสนสำราญสุขสวัสดิ์กำจัดภัย
บริบูรณ์พูนสวัสดิ์พิพัฒน์ผล ประชาชนเปรมปรีดิ์จะมีไหน
ทั้งลูกค้ามาขายสบายใจ ของสิ่งใดมีมาทุกธานี ฯ
๏ ฝ่ายพระองค์ทรงเดชเกศกษัตริย์ ผ่านสมบัติเฟื่องฟุ้งทั้งกรุงศรี
เมื่อวันนั้นไสยาในราตรี บนแท่นที่เศวตฉัตรจำรัสพราย
เทพเจ้าเข้าสังหรณ์สุบินนิมิต ว่าอาทิตย์ส่องสว่างกระจ่างฉาย
เห็นนงคราญมารดาเอกากาย ออกมาว่ายอยู่ตามวนชลธาร
พระฟื้นองค์รู้ว่าทรงสุบินนิมิต แล้วหวนคิดถึงมารดาน่าสงสาร
จะได้ความยากแค้นแสนกันดาร ทรมานอยู่ในอู่แต่ผู้เดียว
พระคิดไปใจหายไม่วายเทวษ ชลเนตรตกไหลพระทัยเสียว
เหมือนเราไม่กตัญญูให้อยู่เดียว จะเปล่าเปลี่ยววิญญาณ์เอกากาย
พอรุ่งแจ้งแสงทองส่องอากาศ ภาณุมาศไตรตรัสจำรัสฉาย
เข้าที่ทรงภูษิตวิจิตรพราย ทั้งสองสายสมรพร้อมน้อมประนม
พระตรัสเล่าราวเรื่องสุบินนิมิต เป็นสุดคิดดั่งทะเลมาเทถม
ในอุราร้อนเริงทั้งเพลิงรม ให้เกรียมกรมพี่จะลาเจ้าคลาไคล
ทั้งสองนางพลางทูลฉลองถาม เป็นใจความมิได้แจ้งแถลงไข
จะเสด็จเรือกำปั่นหรือฉันใด น้องจะได้ตามติดไม่คิดกาย
พระตรัสว่าอย่าไปไม่ได้นุช หนทางสุดแสนลำบากยากใจหาย
ไปกำปั่นพันลำคงทำลาย อยู่ในสายสาคโรชโลธร
อาศัยม้าจึ่งได้มาถึงที่นี่ อันถิ่นที่เหลือกันดารชานสิงขร
ข้ามมหาสาคโรชโลธร หนทางจรแต่พี่มาก็กว่าปี
พระว่าพลางทางเสด็จออกข้างหน้า พวกเสนาน้อมประณตบทศรี
พระผู้ผ่านสวรรยาเจ้าธานี สั่งมนตรีท่านอยู่หลังระวังภัย
อันตัวเราเล่าจะลาไปเกาะแก้ว ตามธารแถวในมหาชลาไหล
ด้วยมีความร้อนทรวงในดวงใจ จะต้องไปในเวลารุ่งราตรี
พระตรัสพลางทางสั่งให้เทียมรถ เราจะบทจรไปในวิถี
มีเมืองด่านธารท่าชายวารี ประเดี๋ยวนี้เร็วราอย่าช้าการ
ขุนเสนีที่กำกับสำหรับรถ มาสั่งหมดถ้วนทั่วตัวทหาร
ให้เทียมรถพระที่นั่งอลังการ อาชาชาญผูกใส่เร่งไคลคลา
เข้าในวังพรั่งพร้อมคอยจอมจักร มาพร้อมพรักไพร่นายทั้งซ้ายขวา
พอพระจอมนครินทร์ปิ่นประชา เสด็จมาทรงรถบทจร
กระบวนแห่นำริ้วเป็นทิวแถว ขับรถแก้วรีบไปชายสิงขร
ถึงธารท่าหน้าด่านชานสาคร พระเสร็จจรลงไปชายคงคา
บริกรรมมนตราของดาบส น้อมประณตนึกถึงปู่ที่ภูผา
พลางอ่านเวทเคยสำเหนียกเรียกอาชา ถ้วนสามคราม้าแว่วแจ้วสำเนียง
ไปหากินไกลกันถึงพันโยชน์ พอแว่วโสดเผ่นร้องกึกก้องเสียง
จึงมาบนสมุทรไทใกล้สำเนียง มันจำเสียงได้แน่ไม่แชเชือน
รีบมายังฝั่งมหาลังกาเกาะ ตรงจำเพาะรู้กระไรใครจะเหมือน
ลงคุกเท้าเข้าไปชิดไม่บิดเบือน พระจึงเอื้อนโอภาม้ามังกร
ว่าตัวน้องนี้จะไปในกระสินธุ์ ประเทศถิ่นทางมหิงขสิงขร
โดยวิถีมรคาในสาคร ไปสิงขรเกาะแก้วพิสดาร ฯ
๏ ฝ่ายอาชารู้ภาษาพูดไม่ออก ทำตากลอกร้องมาเหมือนขาขาน
พระลูบหลังมิ่งม้าอาชาชาญ ไปถิ่นฐานก่อนเถิดหนาพี่พาชี
พอรุ่งเช้าแล้วจึงมาคอยท่าน้อง ไปหาของกินพลางทางวิถี
ม้าก็กลับโดดไปในนที พระภูมีกลับหลังยังนคร
เข้านิเวศน์เวียงชัยไม่เป็นสุข ยิ่งแสนทุกข์โตราวเท่าสิงขร
พลางสั่งสองกัลยาพะงางอน ด้วยอาวรณ์เรื่องรักหนักอุรา
แต่ลูกเต้าเล่าก็ยังกำลังอ่อน จงฝึกสอนตรองตรึกให้ศึกษา
การรบพุ่งเล่าก็น้องสองสุดา จงอุตส่าห์สอนเขาให้เล่าเรียน
พี่จะไปไม่ช้าเพราะม้าแก้ว อันธารแถวม้าพินิจสถิตเสถียร
เพราะเคยไปไม่หลงไม่วงเวียน ทุกเกาะเกียนรู้แห่งตำแหน่งทาง
พระเล้าโลมโฉมยงอนงค์นาฏ แล้วไสยาสน์โหยไห้พระทัยหมาง
คิดถึงท่านมารดาโศกาพลาง ไม่เว้นว่างชลนาให้อาดูร
พอรุ่งแจ้งแสงทองส่องอากาศ อาชาชาติรีบเข้าไปถึงไอศูรย์
พระสุริยงไตรตรัสจรัสจรูญ ขึ้นไพบูลย์ส่องสว่างกระจ่างตา
พระพลิกฟื้นตื่นจากที่ไสยาสน์ อนงค์นาฏหมอบรายทั้งซ้ายขวา
พระแต่งองค์สรงเสวยโภชนา สั่งสุดาสองอนงค์องค์บังอร
ค่อยอยู่เถิดพี่จะลาสุดาขนิษฐ์ สำเร็จกิจจะกลับมาหาสมร
ต้องจำเป็นจำพรากไปจากจร อย่าอาวรณ์ไปเลยน้องสองสุดา
ทั้งสองนางกราบก้มบังคมบาท แต่ไม่อาจทูลทัดขัดหนักหนา
นัยน์เนตรคลอคลองนองน้ำตา ต่างก้มหน้านิ่งนึกพลางตรึกตรอง
เสาวคนธ์มณฑาสุลาลี มเหสีหมอบเฝ้าแต่เศร้าหมอง
พระทรงหยิบเครื่องเคราไม้เท้าทอง ออกจากห้องปรางค์มาศปราสาทชัย
เสด็จยังข้างหน้าเสนาพร้อม ประณตน้อมหมอบเรียงเคียงไสว
ฝ่ายอาชาม้าที่นั่งเพราะตั้งใจ ตรงเข้าไปถึงที่เฝ้าเจ้าบุรินทร์
เธอเห็นม้ามาในไอศวรรย์ พระทรงธรรม์ชื่นชมสมถวิล
พลางลูบหลังอาชาพระยานิล แสนถวิลถึงมารดาให้อาวรณ์
พระตรัสสั่งเสวกาพฤฒามาตย์ ให้โอวาทจงจำเอาคำสอน
ช่วยปกป้องเวียงชัยในนคร แม้นเดือดร้อนจงไปเฝ้าพระเจ้าอา
แล้วจงไปทูลองค์พระทรงภุช ที่สิงคุตรเนินพนมร่มรุกขา
ว่าตัวเราเล่าถวายบังคมลา ไปเกาะแก้วรัถยาเยี่ยมอาจารย์
กับองค์พระชนนีที่เกิดเกล้า เหมือนอย่างเราสั่งไว้ทูลไขขาน
พระสั่งเสร็จทรงพระยาอาชาชาญ จากสถานรีบไปในวารี
พระหัตถ์ทรงไม้เท้าของดาวบส แล้วประณตน้อมประนมก้มเกศี
อธิษฐานนึกถึงคุณพระมุนี ฝ่ายพาชีวิ่งวางผางผางไป
ชมละเมาะเกาะเกียนเหมือนเขียนวาด งามประหลาดเขียวแดงสุกแสงใส
บางปริปริ่มอยู่ในน้ำเห็นรำไร ที่สูงใหญ่พุ่งพ้นชลธาร
เป็นโตรกตรอกซอกผาศิลาย้อย เหมือนภู่ห้อยใหญ่โตรโหฐาน
ชะงักชะง่อนก้อนผาน่าสำราญ ชลธารล้อมรอบเป็นขอบคัน
มีไม้งอกดอกต้นผลระย้า สกุณาโบยบินแล้วผินผัน
ทั้งลิงค่างหว่างไศลวิ่งไล่กัน เลียงผาผันเดินตลอดยอดคิรี
ที่ชายหาดปูหอยลอยสะพรั่ง ทั้งกุ้งกั้งตัวลายมีหลายสี
ฝูงกริวกราวเต่าตามกันงามดี ชายวารีฝูงกระว่ายปะปน
ฝูงแมงดาดาดาษว่ายกลาดกลุ้ม เป็นกลุ่มกลุ่มกลิ้งเกลือกเสลือกสลน
จระเข้เหราในสาชล เที่ยวว่ายวนเกลื่อนกลาดริมหาดทราย
ฝูงเงือกงูดูราวบ้างขาวเขียว ว่ายตามเกลียววังวนชลสาย
ฝูงมังกรคาบแก้วดูแพรวพราย ขึ้นเรียงรายฟาดหางกลางสินธู
เหล่าช้างน้ำน่ากลัวหัวเป็นช้าง แต่มีหางเหมือนปลามีงาหู
ฝูงม้าน้ำเต้นสล้างกลางสินธู มีเท้าคู่เบื้องล่างเป็นหางปลา
อันฝูงสัตว์นานามัจฉาชาติ ล้วนร้ายกาจต่างต่างกลางมหา
สาคเรศวังวนชลธา จะพรรณนามากมายมีหลายพรรณ
เรื่องชมนกชมปลามาก็มาก จะซ้ำซากบทกลอนขอผ่อนผัน
ยกเสียบ้างทางจะไปยังไกลครัน ถึงเขตคันเกาะแก่งตำแหน่งใด
แล้วก็หยุดให้พระยาม้าที่นั่ง เสร็จขึ้นฝั่งเขาเขินเนินไศล
ให้อาชาหาอาหารสำราญใจ เสด็จไปสอยมะม่วงพวงพวา
ทั้งปริงปรางลางสาดประหลาดรส ล้วนสุกสดเสวยพลันด้วยหรรษา
ครั้นเสร็จสรรพกลับมานั่งฝั่งชลา พออาชาอิ่มกลับมารับองค์
พระสถิตหลังมหาวลาหก ม้าก็ผกโผนไปดั่งใจประสงค์
วิ่งบนน้ำตามทางระวางตรง ไม่เวียนวงรีบมาในวาริน
ถึงสาชลวนวังที่เวิ้งกุ้ง ระลอกพลุ่งดูเป็นพรายในกระสินธุ์
สะเทือนถึงสุธาท้องวาริน กระทบหินดูเป็นเหวคล้ายเปลวไฟ
บ้างพุ่งพ้นวนเวียนเป็นหว่างเวิ้ง เพราะน้ำเจิ่งดูกระจ่างสว่างไสว
เป็นเกลียวกลอกแลกลาดตามหาดไป มโนมัยโดดข้ามไปตามวน
ฝูงสัตว์ร้ายในมหาชลาสินธุ์ พอได้กลิ่นว่ายเตร่ระเหระหน
กลัวอาชาม้ามังกรหนีซ่อนซน เที่ยวเวียนวนหลีกไปในคงคา ฯ
๏ ฝ่ายพระสุดสาครบวรนาถ ล่วงลีลาศไปในทางกลางมหา
ครั้นพลบค่ำย่ำแสงพระสุริยา แกว่งคทาธรสว่างเหมือนกลางวัน
เห็นแถวทางกลางมหามหรรณพ ดั่งไต้คบแจ่มแจ้งส่องแสงฉัน
ม้าก็เห็นหนทางดั่งกลางวัน รีบผายผันมาในน้ำทุกค่ำคืน
เห็นละเมาะเกาะแก่งตำแหน่งไหน แวะอาศัยทุกทิวาไม่ฝ่าฝืน
เสวยผลอินจันทน์ทุกวันคืน พอชุ่มชื่นในอุราประสาจน ฯ
๏ จะกล่าวถึงนางมัจฉามารดาท้าว อยู่ในอ่าวเขตวัดไม่ขัดสน
จำเริญศีลภาวนาประสาตน อยู่ในวนวังเวิ้งเชิงคิรี
ถึงเจ็ดวันท่ายโยคีมุนีเฒ่า มาที่อ่าวโดยเมตตามารศรี
เคาะระฆังดังสนั่นขึ้นทันที ฝ่ายนารีนางมัจฉาแหวกวาริน
มานบนอบยอบกายไหว้ดาบส พระทรงพรตปราศรัยแล้วให้ศีล
เทศนาสอนสั่งนางยุพิน ให้ถือศีลภาวนาสมาทาน
แล้วจึงว่าฮ้าเฮ้ยอีเงือกน้ำ อุตส่าห์จำไว้ให้แม่นคือแก่นสาร
ถ้าแม้นเองดับขันธสันดาน อันวิมานคงจะได้เหมือนใจจง ฯ
๏ นางเงือกน้ำคำรพอภิวาท นุชนาฏจำได้ไม่ใหลหลง
รักษาศีลสุจริตเอาจิตปลง ไม่เวียนวงเหมือนแต่หลังเพราะฟังธรรม ฯ
๏ พระโยคีมีจิตคิดสังเวช กูมาเทศน์เหมือนช่วยชุบอุปถัมภ์
ครั้นจบเสร็จไปสำนักชักประคำ เสียงงึมงำอยู่ในกุฏิ์พลางจุดไฟ
ฝ่ายมัจฉานารีไปที่อยู่ ในแอ่งคู่ธารท่าชลาไหล
จำเริญศีลเป็นสุขไปทุกข์ภัย กินแต่ไคลพอเป็นยาในวาริน ฯ
๏ ฝ่ายพระสุดสาครบวรนาถ ล่วงลีลาศในมหาชลาสินธุ์
กับทั้งอัศวราพระยานิล เกือบถึงถิ่นเกาะแก้วแถวอรัญ ฯ
๏ ฝ่ายนางนาฏมัจฉานิทราสนิท เกิดนิมิตยามสามในความฝัน
ว่าได้เห็นดวงแก้วอันแพรวพรรณ ดั่งสุริย์ฉันส่องสว่างกระจ่างตา
นางพลิกฟื้นตื่นแลไม่เห็นแก้ว พอเสียงแจ้วสกุณินบินถลา
ทั้งกาแกแซ่ซ้องก้องโกญจา พระสุริยาเยื้องเยี่ยมเหลี่ยมพระเมรุ
นางพลิกฟื้นตื่นอนาถประหลาดจิต เกิดนิมิตดีหรือร้ายยังไม่เห็น
วันนี้ครบเจ็ดทิวาเวลาเย็น พระผู้เป็นเจ้าคงมาไม่ช้านาน
จำจะต้องขึ้นไปอยู่ปากอู่อ่าว ผู้เป็นเจ้าคงจะมาเหมือนว่าขาน
จะได้ฟังเทศนาสมาทาน ถามอาจารย์เรื่องฝันให้ท่านทาย
พลางออกจากที่สำนักมาพักอยู่ คอยพระผู้ทรงธรรม์เหมือนมั่นหมาย
ขึ้นเกยหาดลาดเลี่ยนเตียนสบาย พระพายชายพัดชวยมารวยริน ฯ
๏ จะกล่าวฝ่ายทรงญาณอาจารย์เฒ่า ดัดหัวเข่าจะไปท่าชลาสินธุ์
ถือไม้เท้าจดจ้องย่องลงดิน จิตถวิลถึงมัจฉาในสาคร
ครบเจ็ดวันมีประโยชน์หวังโปรดสัตว์ อีเงือกวัดเคยมาฟังคำสั่งสอน
แกเดินพลางค่อยค่อยย่างบทจร ถึงสาครชายชลาหน้าคิรินทร์
พวกจีนจามพราหมณ์แขกที่เป็นศิษย์ เดินตามติดลงไปชายกระสินธุ์
พระโยคีแลไปในวาริน เห็นเทพินนางมัจฉาขึ้นมาคอย
เอะวันนี้อีเงือกกูมาอยู่ก่อน จะทุกข์ร้อนหรือกระไรจะใช้สอย
กูสักสิ่งจริงหนาหวามันมาคอย ทำตาปรอยดูอนาถประหลาดใจ
แกร้องว่าฮ้าเฮ้ยสีกาเงือก มากลิ้งเกลือกร้อนเย็นเป็นไฉน
ถัดขึ้นมาบอกเล่าให้เข้าใจ นิ่งอยู่ไยบอกกับกูให้รู้ความ ฯ
๏ ฝ่ายมัจฉานารีศรีสวัสดิ์ ได้ฟังอรรถพระมุนีฤๅษีถาม
ประณตนอบยอบกายขยายความ เล่าไปตามเรื่องฝันบรรยาย
ให้พระองค์ทรงศิลมุนินทร์นาถ เธอทราบบาทโดยประสงค์จำนงหมาย
ขอพระคุณหนุนนำช่วยทำนาย จะดีร้ายอย่างไรในตำรา ฯ
๏ พระโยคีมีญาณจึ่งขานไข ฝันอย่างไรเล่าให้กูรู้สิหวา
นางเงือกน้ำจึ่งแถลงแจ้งกิจจา ฉันฝันว่าดวงมณีมีสีแดง
เกิดขึ้นในคูหาจินดารัตน์ แจ่มจำรัสไพบูลย์จำรูญแสง
เหมือนกับดวงพระอาทิตย์ฤทธิแรง พอรุ่งแจ้งก็พอฟื้นตื่นขึ้นพลัน ฯ
๏ พระโยคีจึ่งทำนายทายนิมิต ว่าเองคิดถึงอะไรจึงใฝ่ฝัน
นางนบนอบตอบตามแกถามพลัน เมื่อคืนนั้นคิดถึงบุตรสุดสาคร
พระโยคีปรีชาหลับตานิ่ง ก็แจ้งจริงเทพเจ้าเข้าสังหรณ์
พออึดใจลืมตาผวากร มีสุนทรชี้แจงให้แจ้งใจ
แกจึ่งว่าฮ้าเฮ้ยไม่ช้านัก อ้ายลูกรักร่วมชีวิตพิสมัย
คงจะมามั่นคงเหมือนจงใจ จึงฝันไปจิตมนุษย์ปุถุชน ฯ
๏ โฉมมัจฉานารียินดีสุด อนงค์นุชแจ้งใจไม่ฉงน
เพราะเห็นอิทธิฤทธิ์เดชทางเวทมนตร์ ที่ทุกข์ทนดีใจใครจะปาน
พลางนบนอบตอบองค์พระทรงฤทธิ์ ที่ร้อนจิตค่อยสบายหลายสถาน
ด้วยได้ฟังพระแสดงให้แจ้งการ ค่อยชื่นบานสิ้นทุกข์เป็นสุขใจ
แล้วโยคีแจ้งเหตุเทศนา ให้มัจฉาฟังธรรมตามนิสัย
เหมือนแต่หลังนางสดับให้จับใจ กำหนดไว้ในขันธสันดาน
พระนักสิทธ์ลุกขึ้นพลันเดินงันงก ค่อยย่างยกโดยจำนงปลงสังขาร
อนิจจังร่างกายเกือบวายปราณ ไม่ช้านานยังอยู่หน่อยสักร้อยปี
พอถึงกุฏิ์หยุดนั่งตะบันหมาก เอาใส่ปากแลไปในวิถี
เห็นเมฆตั้งข้างทิศหรดี ฝนจะมีตกมากลำบากครัน
ในเดือนนี้มิใช่ฤดูฝน มามืดมนดูละม้ายคล้ายวสันต์
แกจึ่งเรียกศิษย์หาขึ้นมาพลัน จงพากันเข้าไปในศาลา
ฝนจะตกมากมายมิได้หยุด จะหนาวสุดใหญ่ยิ่งจริงจริงหวา
ตั้งฟืนไฟกองไว้ที่ศาลา จะได้พากันผิงอย่านิ่งนาน
พวกจีนจามพราหมณ์แขกไปแบกไม้ มากองไว้ที่ศาลาตามว่าขาน
พอพลบค่ำย่ำระฆังกังสดาล พระอาจารย์สวดมนต์บนกุฎี
พวกศิษย์หามาคอยปรนนิบัติ บ้างนั่งพัดหาไฟเอาไม้สี
จุดตะเกียงขึ้นไปไว้ในกุฎี บ้างกวาดที่ต้มน้ำชาไว้ท่าครู
แล้วจัดผลพฤกษาเอามาบ้าง พร้อมสะพรั่งเสร็จสรรพนั่งตรับหู
ฝ่ายนักสิทธ์ผู้ประเสริฐเปิดประตู ออกมาสู่โรงฉันมิทันนาน
พวกศิษย์ทายกผลาผลไม้ ประเคนให้ครูฉันเครื่องมันหวาน
พระทรงศีลฉันเสร็จสำเร็จการ ท่านอาจารย์กลับมาหน้ากุฎี
ลงเอนอิงพิงหมอนสอนพวกศิษย์ ให้ตั้งจิตเล่าบ่นมนต์ฤๅษี
พระนักธรรมกรุณาด้วยปรานี อุตส่าห์ชี้แจงให้จำของสำคัญ
พอเดือนแจ้งแสงสว่างกลางอากาศ เสียงหวั่นหวาดสกุณินโผผินผัน
พายุพยับมืดมิดปิดพระจันทร์ สุนีลั่นเปรี้ยงเปรี้ยงเสียงคำรน
มหาเมฆมืดมิดทุกทิศา พื้นสุธาเยือกเย็นเกิดเป็นฝน
ทั้งลูกเห็บตกกระจายตามสายชล เป็นน้ำฝนเย็นวาบจับหัวใจ
แขกฝรั่งทั้งหลายตะพายย่าม เดินรุ่มร่ามไปศาลาที่อาศัย
บ้างหาชุดจุดอัคคีบ้างสีไฟ กองขึ้นในศาลาหน้ากุฎี ฯ
๏ จะกล่าวถึงสุดสาครบวรนาถ ล่วงลีลาศมาในทางกลางวิถี
พอพลบค่ำสนธยาเข้าราตรี พระภูมีกับพระยาม้ามังกร
เข้าหยุดยั้งอยู่ที่ปากชะวากผา พระสุริยาเย็นพยับลับสิงขร
ต่อเดือนเด่นเห็นแสงศศิธร จึงจะจรไปในทางกลางสินธู
พระเอนอิงพิงผาศิลาลาด อาชาชาติยืนหยัดสะบัดหู
สะบัดย่างกางขาแหงนหน้าดู เหมือนจะรู้ฤกษ์บนฝนจะมา
เข้าคลอเคลียเลียบาทจอมกษัตริย์ เหมือนบอกอรรถที่ในทางกลางมหา
พอหายเลื่อยเหนื่อยใจจะไคลคลา ขึ้นหลังม้ากวัดแกว่งพระแสงทรง
อาชาไนยไม่ลงไปจากหาด พระประหลาดหลากจิตพิศวง
เหตุไฉนมิ่งม้าอาชาทรง จึ่งไม่ลงจากหาดประหลาดใจ
พระนึกพลางทางลงเสียจากหลัง ไปหยุดนั่งเชิงผาที่อาศัย
อัสดรรีบจรเข้าร่มไทร ประเดี๋ยวใจเป็นพยับอับโพยม
พิรุณโรยโปรยปรายเป็นสายสาด สุนีฟาดก้องกึกเสียงฮึกโหม
สลาตันตีคลื่นดังครื้นโครม พื้นโพยมฝนคร่ำเป็นน้ำนอง
ฟ้าก็แปลบแวบสว่างกลางอากาศ ฝนก็สาดทั่วไปหมดสยดสยอง
ที่บนเกาะน้ำไหลกระจายฟอง ฟ้าก็ร้องครางครึมกระหึ่มครวญ
ยะเยือกเย็นเส้นหญ้ารุกขาเขา อนาถหนาวบังร่มเป็นลมหวน
ได้ยินแต่ผีสางร้องครางครวญ ทั้งโหยหวนเพิกเสียงสำเนียงดัง
พระจึ่งแกว่งไม้เท้าของดาวบส เห็นบรรพตช่องชะวากเหมือนปากถัง
เป็นว้างเวิ้งเชิงผาศิลาบัง เป็นที่นั่งแก้หนาวเมื่อคราวจน
พระตรัสเรียกมิ่งม้าพากันเข้า ไปนั่งเจ่าบังลมพอร่มฝน
ประเดี๋ยวใจในถ้ำเสียงคำรน ที่มืดมนดูค่อยสร่างสว่างตา ฯ
๏ ฝ่ายมหิงขสิงขรรักษาเกาะ เสียงกระเดาะปากอยู่ในภูผา
แล้วบันดาลปากปล่องช่องศิลา ไห้ภูผากว้างใหญ่มีไฟกอง
แล้วสำแดงร่างกายถือไม้เท้า ทรงเครื่องขาวสดใสมิได้หมอง
มายืนอยู่ข้างในริมไฟกอง แล้วก็ร้องถามไปดั่งใจจง
ว่าท่านหรือคือเจ้าลังกาทวีป อย่าเพ่อรีบเร็วไปจะใหลหลง
ถึงม้าเดินน้ำได้ดั่งใจจง แม้นฝนลงถูกฤดูถึงรู้ทาง
ถ้าขืนไปในวิถีคงมีเหตุ ในประเทศแถวนี้ล้วนผีสาง
อันฝนตกอย่างนี้วิถีทาง ผิดเยี่ยงอย่างคงจะไพล่ไปในวน
ถึงกำลังวังชาม้าตัวนี้ แม้นฤทธิ์มีเหาะได้ในเวหน
ถึงกระนั้นก็จะหลงเที่ยววงวน ทั้งลมบนอากาศจะกราดเอา ฯ
๏ สุดสาครกราบก้มประนมหัตถ์ ก็รู้ชัดว่าเทวารักษาเขา
เธอปรานีชี้แจงแจ้งลำเนา แม้นโดยเดาดื้อไปไม่เป็นการ
แล้วจึ่งว่าข้าแต่เทพารักษ์ ซึ่งสำนักอยู่ในเขตประเทศสถาน
ท่านโปรดบอกออกความตามบุราณ แล้วก้มกรานถามไต่ในใจความ ฯ
๏ ฝ่ายมหิงขสิงขรเทวฤทธิ์ เธอแจ้งจิตสารพัดกษัตริย์ถาม
จึงแถลงแจ้งไปที่ในความ สิ่งใดตามต้องฤดูก็อยู่ดี
อันฝนตกครั้งนี้ฝูงปีศาจ มันร้ายกาจที่ในทางกลางวิถี
ถ้าแม้นจะขืนไปภัยจะมี เราปรานีจึ่งมาห้ามความเมตตา
ต่อสามวันนั่นแหละฝนจึงจะหาย ปีศาจร้ายหย่อนฤทธิ์ทุกทิศา
จงหยุดยั้งทั้งนิลอาชา อันน้ำหญ้าเหล่านี้พอมีกิน
เอาคุ้มได้แต่จำเพาะที่เกาะนี้ ไปพ้นนี่ช่วยไม่ได้เหมือนใจถวิล
ถึงมืดมนอยู่ในที่ศีขริน ในหุบหินเราจะให้มีไฟกอง
อันผลาผลไม้ในจังหวัด พอแก้ขัดตามจนอย่าหม่นหมอง
พอพ้นสามวันไปดั่งใจปอง จึ่งจะผ่องแผ้วสว่างเห็นทางเดิน
สามวันนี้ถึงนกวิหคหงส์ ไม่หาญลงจากถิ่นเที่ยวบินเหิน
ต้องอาศัยแอบร่มพนมเนิน ถ้าบินเหินไปคงตายในนที ฯ
๏ ฝ่ายพระสุดสาครบวรนาถ อภิวาทเทพารักษ์ลักษมี
ขอบพระคุณกรุณาท่านปรานี มาช่วยชี้อนุสนธิ์ให้พ้นภัย
ขอตามคำที่นำมาสั่งสอน ไม่จากจรเขาเขินเนินไศล
กว่าจะพ้นฝนชุกพ้นทุกข์ภัย ขออาศัยหยุดยั้งพอบังกาย ฯ
๏ เทพเจ้ามีจิตคิดสังเวช สำแดงเดชยืนอยู่นั่นไม่ผันผาย
จึ่งหยิบเอาแก้วมณีเป็นสีพราย แสงกระจายเขียวเหลืองดูเรืองรอง
มาส่งให้แล้วว่าท่านอย่าทุกข์ แม้นเกิดยุคเกิดภัยมิได้หมอง
เอาแก้วอมสมจิตที่คิดปอง ไม่แสบท้องอิ่มใจดั่งได้กิน
เครื่องอาหารหวานคาวข้าวแลน้ำ ทั้งมีกำลังกล้าอย่าถวิล
ไม่ต้องหาอาหารการจะกิน แม้นอมจินดาไว้อย่าได้แคลง
ทั้งคงทนแทงฟันนั้นไม่เข้า ถึงไฟเผาก็ไม่ไหม้อย่าได้แหนง
พระจึ่งรับดวงมณีที่สีแดง สว่างแสงโชติช่วงดวงมณี
แล้วกราบกรานเทวารักษาเกาะ ท่านสงเคราะห์ชี้แจงแจ้งวิถี
แล้วก็ให้จินดาเพราะปรานี พระคุณนี้เหลือล้ำจะรำพัน ฯ
๏ ฝ่ายพระสุดสาครจอมกษัตริย์ ครั้นแจ้งอรรถปรีดิ์เปรมเกษมสันต์
เข้าอยู่ในเพิงผาคูหาพลัน กับม้านั้นค่อยเป็นสุขคุ้มทุกข์ภัย
ทั้งบังคมร่มฝนอยู่บนเขา เทพเจ้าชี้แจงแถลงไข
แล้วสูญหายกายพลันมิทันใด แต่กองไฟยังสว่างกระจ่างตา
ฝนก็ยังตกไปมิได้หยุด ปลาก็ผุดฟาดหางกลางมหา
สุนีเปรี้ยงเสียงก้องท้องสุธา เกิดโกลาหลไปในทะเล
ถึงสามวันสามคืนเป็นคลื่นคลั่ง ริมฟากฝั่งพายุป่วนให้หวนเห
ฟ้าก็ดำคล้ำมัวทั่วทะเล เหลือคะเนทางท่าในสาคร ฯ
๏ ฝ่ายพระหน่อนฤเบศเกศกษัตริย์ กับกัณฐัศว์อยู่ที่ผาหน้าสิงขร
จึ่งหยิบเอาจินดาวราพร เรียกอัสดรออกมาหน้าคิรินทร์
เอาแช่น้ำลงที่ปากชะวากผา ให้อาชากินพลางอย่างถวิล
แล้วเสวยกับพระยาอาชานิล หอมเหมือนกลิ่นเกสรขจรขจาย
มีกำลังวังชาดั่งอาหาร แสนสำราญอมอยู่ไม่รู้หาย
แล้วกลับเข้าเพิงผาศิลาลาย ค่อยสบายอิ่มเอมเกษมทรวง
พอครบถ้วนสามทิวาฟ้าค่อยสาง แจ่มกระจ่างเห็นเงาภูเขาหลวง
ค่อยสางสางสุริเยนทร์พอเห็นดวง ที่หนาวทรวงก็ค่อยคลายสบายบาน
ฝูงวิหคนกกาบรรดาสัตว์ ก็รีบรัดร่อนราหาอาหาร
ขึ้นโผผินบินร้องก้องกังวาน เสียงประสานหันเหียนเที่ยวเวียนวน ฯ
๏ ฝ่ายพระหน่อธิบดินปิ่นกษัตริย์ โสมนัสโดยนิยมสมประสงค์
จึ่งยกกรอภิวันท์ด้วยบรรจง ขอลาองค์อารักษ์อันศักดา
พลางออกจากสิงขรชะง่อนเขา เทพเจ้าซึ่งอยู่ในภูผา
สำแดงกายจากชะง่อนก้อนศิลา ถือคทาธรแก้วแสงแวววาว
ทรงอาภรณ์พรรณรายดูฉายเฉิด งามประเสริฐรัศมีล้วนสีขาว
ทั้งรูปทรงร่างกายก็พรายพราว ราวกะดาวแจ่มกระจ่างกลางอัมพร
แล้วจึงว่าข้าแต่ท้าวเจ้านิเวศน์ จงสังเกตเลียบไปชายสิงขร
ตะวันชายบ่ายแสงทินกร จึงค่อยจรข้ามมหาชลาลัย
อันสาชลวนวงที่ตรงนี้ ปล่องนาคีหลีกให้พ้นชลใส
แล้วยกมือขึ้นชี้ตรงนี้ไป จำให้ได้แม่นยำที่สำคัญ
เรียกว่านาควารินกระสินธุ์สมุทร จงรีบรุดเร็วร้อนเร่งผ่อนผัน
วิถีทางยังอีกสักสองวัน ถึงเขตคันเกาะแก้วแถวนที
พอบอกเสร็จเทวารักษาเกาะ ก็เหินเหาะหายไปในวิถี
สุดสาครขึ้นนั่งหลังพาชี ม้าก็รี่เร็วไปตามชายเนิน
ชมวิหคบินเหินอยู่กลางหาว กระสาสาวส่งเสียงกระสังเหิน
โกลิลากาแกดุเหว่าเดิน โมรีเหินฝูงหงส์ร่อนลงธาร
นกกระเต็นเต้นตามกระตั้วต้อย ฝูงค้อนหอยเป็นหงส์ลงละหาน
กระรอกเรียงเคียงกะเรียนนกรังนาน คับแคขานปนตะขาบฝูงคับคา
มยุเรศจับร้องรำแพนหาง กาสล้างบินสลอนว่อนถลา
เสียงแซ่ซ้องร้องแกล้วนฝูงกา นกโกญจาจับลอระวังรัง
พระชมพลางสังเกตประเทศทิศ ที่เทวฤทธิ์บอกให้ดั่งใจหวัง
เกือบจะถึงสาชลที่วนวัง ก็เลียบนั่งลงมหาชลาลัย
ม้าม้งกรถอนถีบแล้วรีบรุด ไม่ยั้งหยุดข้ามมหาชลาไหล
เสียงคลื่นคลั่งวังเวงวิเวกใจ อาชาไนยรีบรัดในนที
มิได้หยุดรุดไปในกระสินธุ์ จนถึงถิ่นเกาะแก้วคิรีศรี
พอเย็นย่ำสนธยาในราตรี พระภูมีจูงม้าอาชาไนย
เข้าหยุดอยู่ที่ศาลาหน้าบรรพต พระทรงยศพักพาพออาศัย
กับพระยาม้ามิ่งมโนมัย เช้าจะได้เข้าหาพระอาจารย์
พอพวกศิษย์พระมุนีอยู่ที่นั่น เหินทรงธรรม์จึงเข้าไปปราศรัยสาร
ว่าดูราท่านมาแต่ดงดาน หรือพลัดบ้านหลงป่าพนาราม
ข้าพิศดูรูปร่างสำอางพักตร์ เห็นน่ารักงามหนอข้าขอถาม
หรือเทวาจงแสดงขอแจ้งความ ปรากฏนามสมญาภาษาไร ฯ
๏ ฝ่ายพระสุดสาครบวรนาถ ตรัสประภาษชี้แจงแถลงไข
แต่ก่อนเก่าเราอยู่นี่มาแต่ไร แล้วลาไปอยู่ประเทศเขตลังกา
ถึงยี่สิบเจ็ดปีเข้านี่แล้ว แต่คลาดแคล้วจากสถานนานหนักหนา
ฝ่ายพระองค์ทรงศีลมุนินทร์ตา ยังค่อยผาสุกสบายหรือวายปราณ
พวกจีนจามพราหมณ์ฝรั่งทั้งอังกฤษ บรรดาศิษย์บอกแจ้งแถลงสาร
ว่าพระองค์ทรงสิกขาปรีชาชาญ ยังสำราญอยู่แท้แต่ชรา
แล้วก็จึ่งถามองค์พงศ์กษัตริย์ อ้ายนี่สัตว์อะไรนั่นขันหนักหนา
นี่ท่านเอามาแต่ไหนอย่างไรนา ดูมันน่ากลัวจัดสัตว์อะไร ฯ
๏ ฝ่ายพระสุดสาครบวรนาถ จึงประภาษชี้แจงแถลงไข
บอกชื่อนามมิ่งม้าอาชาไนย ให้แจ้งใจโดยประสงค์จำนงปอง ฯ
๏ ฝ่ายพวกคนบนศาลาหาลูกไม้ เอามาให้ต่างต่างพลางสนอง
เชิญนายท่านกินไปดั่งใจปอง แต่ล้วนของโอชาในป่าดง
ทั้งน้ำท่าหามาให้ด้วยใจภักดิ์ เพราะความรักที่ในจิตพิศวง
ได้แก้หิวเดินทางมากลางดง เชิญท่านจงกินเล่นพอเย็นใจ ฯ
๏ ฝ่ายพระจอมลังกามหาสถาน จึ่งโองการตามประสาอัชฌาสัย
เสวยผลม่วงปรางมะทรางไทร มะเฟืองไฟอินจันทน์พรรณพะวา
แล้วส่งให้มิ่งม้าอาชาชาติ อัศวราชกินเล่นเป็นภักษา
พออิ่มหนำสำราญแล้วนิทรา จนเวลารุ่งแจ้งแสงหิรัญ
สกุณากาดุเหว่าก็เร่าร้อง ประสานซ้องสกุไณฝูงไก่ขัน
พระพลิกฟื้นตื่นจากไสยาสน์พลัน พอสุริย์ฉันแจ่มกระจ่างกลางอัมพร
พระลงจากศาลาที่อาศัย ดำเนินไปกุฎีที่สิงขร
พระโยคีพลิกฟื้นตื่นจากนอน ก็ลุกจรออกมาหน้ากุฎี ฯ
๏ ฝ่ายพระสุดสาครบวรนาถ อภิวาทพลางประณตบทศรี
ฝ่ายท่านเฒ่าอิศโรพระโยคี แกจึ่งมีวาจาถามมาพลัน
เฮ้ยประสกเอ๋ยหวามาแต่ไหน ธุระไรแจ้งจริงทุกสิ่งสรรพ์
หรือเรือแตกหลงทางกลางอรัญ บอกไปพลันเถิดเองอย่าเกรงใจ ฯ
๏ ฝ่ายพระสุดสาครบวรนาถ อภิวาทเล่าแจ้งแถลงไข
ข้าพเจ้าเล่าเป็นบุตรพระอภัย แต่จากไปมิได้มาก็ช้านาน
ชื่อว่าสุดสาครบวรนาถ เป็นเชื้อชาติกษัตรามหาศาล
เมื่อเกิดได้พึ่งพาพระอาจารย์ พระทรงญาณเลี้ยงดูจนรู้ความ
ท่านโยคีลุกยองยองมือป้องหน้า ควักขี้ตามองดูร่ำแล้วซ้ำถาม
เองว่าเป็นลูกอภัยไม่ได้ความ เป็นหน่อหนามพงศ์กษัตริย์ขัตติยา
อภัยไหนไม่รู้จักเลยประสก เองหยิบยกเล่าให้ฟังที่กังขา
ไม่รู้จักกันกับกูแต่อยู่มา จนชรามิได้เห็นเป็นอย่างไร
หรือเองมาผิดที่มีสังเกต ถิ่นประเทศป่าดงมักหลงใหล
อันชื่อเสียงอย่างนี้ไม่มีใคร คนกูใช้อยู่นี่ไม่มีเลย ฯ
๏ ฝ่ายพระสุดสาครบวรนาถ จึ่งกราบบาทซ้ำกล่าวเล่าเฉลย
พระคุณช่างลืมไปกระไรเลย ฉันก็เคยอยู่ในบรรณศาลา
ข้าพเจ้าเป็นลูกแม่เงือกน้ำ อยู่ที่ถ้ำช่องชะวากริมปากผา
ตรงเสาโคมริมหาดทรายชายคงคา พระเจ้าตายังได้เล่าให้เข้าใจ
พระโยคีนิ่งตรึกรำลึกถูก อ้อเป็นลูกเงือกน้ำกูจำได้
จริงแล้วหวาพ่อมึงหรือชื่ออภัย กูนึกได้แล้วอ้ายหนูเคยอยู่กิน
อนิจจังสังขารานิจจาเอ๋ย ช่างหลงเลยลืมไปไม่ถวิล
แล้วถามว่าเองไปอยู่ในบูรินทร์ ประเทศถิ่นนคเรศนิเวศน์ใด
นี่เองมาเดี๋ยวนี้มีธุระ หรือว่าจะไปหนตำบลไหน
นี่เองมากำปั่นหรือฉันใด จงบอกให้ตาฟังที่กังวล ฯ
๏ ฝ่ายพระสุดสาครบวรนาถ อภิวาทเล่าแจ้งแห่งนุสนธิ์
ฉันมากับม้ามังกรด้วยร้อนรน พอได้ยลเยี่ยมคุณพระมุนี
กับมารดาข้าบาทเหมือนมาดหมาย จะเป็นตายพอได้พบประสบศรี
ฉลองคุณมุลิกาฝ่าธุลี พอเป็นที่อภิวาทบาทยุคล ฯ
๏ ฝ่ายพระองค์ทรงศิลมุนินทร์เฒ่า แกจึ่งเล่าชี้แจงแห่งนุสนธิ์
อีเงือกน้ำจำศีลเหมือนอย่างคน มันก็ปรนนิบัติมั่นถือขันตี
ดูผ่องใสน้ำนวลอ้วนกว่าเก่า ไม่แก่เฒ่าก็เพราะศีลพระชินศรี
แล้วได้ฟังเทศนาในบาลี มันก็มีน้ำใจใสศรัทธา
ถึงเจ็ดวันขึ้นมาฟังกูสั่งสอน จงรีบจรลงไปดูริมคูหา
เองมาไปกับกูดูมารดา ได้เห็นหน้าแม่ลูกเพราะผูกพัน
พระโยคีปรีชาคว้าไม้เท้า ดัดหัวเข่ายืนเซอยู่เหหัน
ค่อยจดจ้องย่องลงมาจากหน้าบัน ตัวแกสั่นงกเงิ่นเดินหลังงอ
สุดสาครตามท่านอาจารย์เฒ่า อ้ายพวกเหล่าศิษย์หาตามมาสอ
ถึงศาลาชายฝั่งหยุดรั้งรอ แกนิ่งพอหายเหนื่อยเมื่อยบั้นเอว
แล้วให้ศิษย์เคาะระฆังดังสนั่น ก็ก้องลั่นไปถึงปากชะวากเหว
เคยสำเหนียกเหมือนร้องเรียกนางมาเร็ว ออกจากเหวแหวกว่ายชายวาริน
เห็นโยคีนั่งยองยองมือป้องหน้า กับศิษย์หานั่งอยู่ท้ายชายกระสินธุ์
สุดสาครรีบลงไปชายวาริน นางผันผินพักตร์มาดูเอะผู้ใด
ด้วยจากกันนานนักหนาพึ่งมาเห็น แลเขม้นแล้วพะวงนึกสงสัย
ดูรูปร่างคล้ายกับบุตรบุรุษใด เห็นโตใหญ่คิดจะถามนามกร
ก็กลัวจะผิดไปมิใช่บุตร นางนิ่งหยุดอยู่ในใจสายสมร
หน่อกษัตริย์กราบก้มประนมกร นางมารดรจึ่งถามตามสงกา
พ่อเป็นบุตรข้านี้หรือมิใช่ พระหน่อไทรับประนมก้มเกศา
นางเงือกน้ำวาพุทโธ่แล้วโศกา เออมารดาแปลกทีเดียวเจียวพ่อคุณ
ต่างร้องไห้ใจคอเพียงจะขาด เหมือนฟ้าฟาดฉับเดียวให้เฉียวฉุน
สลบนิ่งกลิ้งนอนอ่อนละมุน ที่กลางฝุ่นชายหาดอนาถใจ
พระโยคีมีจิตคิดสงสาร เอะเกิดการขุ่นเข็ญเป็นไฉน
ได้ยินพูดอยู่ทีเดียวประเดี๋ยวใจ เสียงร้องไห้โฮโฮพาโลตาย
ทั้งสองคนแม่ลูกลงนอนกลิ้ง ไม่ไหวติงนิ่งไปแกใจหาย
ฉวยไม้เท้าก้าวลงไปชายหาดทราย ศิษย์ทั้งหลายตามหลังอยู่พรั่งพรู
อนิจจังอนัตตาลงมากลิ้ง จะตายจริงเจียวหรือหวาหาอ้ายหนู
นั่งยองยองป้องหน้านัยน์ตาดู แกเอียงหูฟังสำเนียงเสียงหายใจ
ก็เงียบอยู่มิได้รู้ว่าสลบ แกปรารภเวทนาน้ำตาไหล
แล้วมานึกตรึกตราให้อาลัย คิดขึ้นได้จำจะดูให้รู้การ
แล้วตั้งจิตลงวางทางกสิณ ก็แจ้งสิ้นเห็นชีวังไม่สังขาร
แล้วจึงซ้ำดูประสมในลมปราณ ก็แจ้งการว่าไม่ตายวายชีวัง
จึงบอกศิษย์ไวไวไปสิหวา ตักน้ำมารดลองสักสองถัง
คงจะฟื้นสมประดีมีกำลัง พวกที่นั่งรีบไปที่ในวน
ได้วารีโยคีอ่านคาถา ให้ธาราเย็นฉ่ำดังน้ำฝน
แกจึ่งให้พรมพรำด้วยน้ำมนต์ ทั่วสกนธ์สองราไม่ช้านาน
เดชะเวทวิทยาพระดาบส ระรวยรสเปรียบเหมือนยาแลอาหาร
ระรินรื่นฟื้นองค์นางนงคราญ เยาวมาลย์เห็นองค์พระทรงพรต
ประณตนอบยอบกายลงไหว้กราบ ษมาบาปพระมุนินทร์ปิ่นดาบส
ทั้งสุดสาครฟื้นระรื่นรส แล้วประณตกราบไหว้อัยกา
พระทรงศิลยินดีเป็นที่สุด ไม่ม้วยมุดชีวังดับสังขาร
กูตกใจหมายว่ามึงมรณา จนน้ำตากูไหลไม่เสบย
แล้วจึงว่าฮ้าเฮ้ยอ้ายแม่ลูก กลั้นน้ำมูกน้ำตาสีกาเอ๋ย
อย่าร้องไห้ร้องห่มค่อยชมเชย ให้เสบยบางเบาบรรเทาใจ
แล้วโยคีแจ้งเหตุเทศนา ให้สองราสร่างเสื่อมได้เลื่อมใส
อันทุกขังตั้งแต่เกิดกำเนิดใน ที่ร้อนใจมีทั่วทุกตัวคน
เพราะตัณหาสาธารณ์พานให้หลง มักเวียนวงด้วยกิเลสเกิดเหตุผล
เพราะราคาพาให้ชั่วต้องมัวมน ตัดมรรคผลทางประโยชน์โพธิญาณ
โสมนัสโทมนัสพระตรัสไว้ จะพาให้เวียนวงในสงสาร
ก็คือตัวเวทนาย่อมสาธารณ์ จงคิดอ่านให้มันเบาบรรเทาไป
อันเกิดมาเป็นมนุษย์แลครุฑนาค เรื่องพลัดพรากไม่ใคร่เว้นเป็นวิสัย
อย่าโศกหนักหักห้ามความอาลัย ให้เห็นในทุกขังคือกังวล
อนิจจังสังขารมันไม่เที่ยง คิดหลีกเลี่ยงเสียบ้างหวาหากุศล
จะได้ชมฉ้อสวรรค์ในชั้นบน คิดผ่อนปรนด้วยปัญญาหาอุบาย
อนัตตาฮ้าเฮ้ยอีมัจฉา เกิดขึ้นมาดับไปน่าใจหาย
ของที่รักมันก็มักให้กลับกลาย ถึงร่างกายก็ไม่ตั้งอยู่ยั่งยืน
ครั้นสิ้นลมหายใจกลายเป็นผี ย่อมเป็นที่อนัตตาไม่ฝ่าฝืน
ถึงข้าวของรักใคร่ก็ไม่ยืน เป็นแต่พื้นเน่าจมถมสุธา ฯ
๏ สองแม่ลูกได้ฟังท่านสั่งสอน ในบทกลอนแจ้งเหตุเทศนา
ก็มีแรงแข็งขืนกลืนน้ำตา พระสิทธาเธอแสดงแจงให้ฟัง
ฝ่ายมัจฉานารีศรีสวัสดิ์ กับกษัตริย์สุดสาครอาวรณ์หวัง
ที่โศกสร้อยค่อยหย่อนผ่อนประทัง เพราะได้ฟังเทศนาพระอาจารย์ ฯ
๏ ฝ่ายพระองค์ทรงศีลมุนินทร์เฒ่า ฉวยไม้เท้าแก้กังพลางสั่งหลาน
ตาจะไปกุฏิก่อนผ่อนสำราญ นั่งอยู่นานนักไม่ได้ไม่สบาย
ให้เมื่อยขบเต็มประดาทั้งตาหู มันแฉะอยู่ร่ำไปมิใคร่หาย
ถือไม้เท้าก้าวเดินจากเนินทราย ค่อยโยกย้ายเดินดึ่งถึงกุฎี ฯ
๏ ฝ่ายมัจฉานารีศรีสมร จึ่งถามลูกสุดสาครจำเริญศรี
ได้ลูกเมียสารพัดสวัสดี พอเป็นที่ปลูกฝังอยู่ลังกา
ฝ่ายพระสุดสาครบวรนาถ อภิวาทเล่าพลันด้วยหรรษา
เอาความหลังทั้งนั้นมาพรรณนา ให้มารดาแจ้งใจในอารมณ์
แม้นไม่มีศึกเสือข้างเหนือใต้ ลูกไม่ไปจากท่านครูอยู่อาศรม
จะอยู่กับมารดาเหมือนอารมณ์ ได้เชยชมชนนีพอปรีดิ์เปรม
แม่เจ็บไข้ก็จะได้ปรนนิบัติ มิให้ขัดเคืองใจให้เกษม
แล้วเป็นห่วงพระมุนีไม่ปรีดิ์เปรม แม้นสุขเกษมแล้วไม่ไปไกลมารดร
นี่จนใจใหญ่หลวงสองห่วงแท้ ทั้งพ่อแม่แยกกันอยู่ทั้งครูสอน
เป็นธุระที่ในกิจพระบิดร จึ่งต้องจรกลับไปอยู่คอยดูแล ฯ
๏ นางมัจฉาว่าจริงแล้วลูกรัก จงคิดหักใจเสียบ้างต้องห่างแห
กลับไปวังตั้งอยู่ได้ดูแล อย่าห่วงแม่เลยพ่อคุณอย่าวุ่นวาย
แม่เป็นสัตว์มัจฉาใช่มานุษย์ ไม่บริสุทธิ์เหมือนกับคนไม่ขวนขวาย
อยู่ที่นี่ก็เป็นสุขสนุกสบาย กว่าจะตายพึ่งบุญพระมุนี
แม่ก็ถือศีลมั่นไม่ครั่นคร้าม พยายามนับถือพระฤๅษี
พอพึ่งบุญมุลิกาฝ่าธุลี ได้เป็นที่มัสการสำราญใจ
อันตัวแม่นี้ก็เแก่ชราแล้ว ได้เห็นหน้าลูกแก้วก็ผ่องใส
พ่อจงกลับถิ่นฐานผ่านเวียงชัย อย่าห่วงใยแม่นักหักอารมณ์
พอสั่งเสร็จนางมัจฉาก็คลาคลาด ลงจากหาดชายชลาหน้าอาศรม
ไปสู่ห้องหุบผาหน้าจงกรม สำราญรมย์ในคูหาสมาทาน ฯ
๏ ฝ่ายพระสุดสาครบวรนาถ ก็ลีลาศไปกุฎีที่วิหาร
บังคมคัลวันทาพระอาจารย์ หยุดสำราญอยู่กับคุณพระมุนี
เวลาเช้าเวียนไปที่ชายหาด อภิวาทนางมัจฉามารศรี
จนสำรบครบทิวาเจ็ดราตรี แล้วลานางชนนีจะไคลคลา
เจ้าประคุณทูลหัวของลูกรัก จะไกลพักตร์มารดรจะวอนหา
สงสารนางพลางฟายฟูมน้ำตา แล้วกลืนกลั้นชลนาพลางให้พร
จงเรืองฤทธิ์วิทยาเป็นผาสุก นิราศทุกข์ภิญโญสโมสร
ให้ศัตรูแพ้พ่ายกระจายจร ครองนครศรีสวัสดิ์กำจัดภัย ฯ
๏ สุดสาครรับพรมารดาแล้ว ค่อยผ่องแผ้วกลับมาที่อาศัย
แล้วกราบลาพระอาจารย์ผู้ชาญชัย จะกลับไปนคเรศนิเวศน์วัง
พระโยคีมีญาณว่าหลานแก้ว จะคลาดแคล้วกลับไปดั่งใจหวัง
ที่กลางย่านยักขินีมีระวัง อยู่ฟากฝั่งชายชลาข้างขวามือ
การเวทมนตร์สนธยายอย่าได้ขาด อย่าประมาทของสำหรับเคยนับถือ
จงคิดอ่านการประจญแต่ต้นมือ มันจะรื้อเรียกหาเองอย่าไป ฯ
๏ ฝ่ายพระสุดสาครบวรนาถ บังคมบาทพระสิทธาน้ำตาไหล
พระโยคีปรีชาปัญญาไว นึกขึ้นได้ถอนคาเอามาพลัน
แล้วเสกด้วยมนตรามหาปราบ กลายเป็นดาบฤทธิแรงแข็งขยัน
แกหยิบยื่นส่งให้เอาไว้กัน สารพันใช้ได้ในสงคราม ฯ
๏ สุดสาครบังคมแล้วก้มกราบ รับเอาดาบนอบนบเคารพสาม
ลุกออกจากศาลาพยายาม เลียบมาตามหาดทรายชายคงคา
แล้วอ่านมนต์สามคราเรียกม้าต้น เดชะมนต์ที่สำหรับกับคาถา
เสียงแจ้งแจ้วแว่วหูอาชาคลา วิ่งถลาเผ่นโผนโจนทะยาน
ถึงภูผาหน้ากุฏิ์ก็หยุดอยู่ มันแสนรู้ที่ในใจหลายสถาน
มาคุกเข่านบนอบเหมือนหมอบคลาน อยู่ที่ชานเชิงชลาหน้ากุฎี ฯ
๏ ฝ่ายพระองค์ทรงศิลมุนินทร์นาถ แกลีลาศตามทางหว่างวิถี
ลงมาส่งนัดดาด้วยปรานี พระฤๅษีอวยชัยให้จำเริญ
จงไปดีมาดีอย่ามีทุกข์ จำเริญสุขอย่าวิตกระหกระเหิน
ระวังตัวเถิดนะวะอย่าละเมิน หนทางเดินยากแค้นแสนกันดาร
แล้วจึงเรียกอาชามาให้ใกล้ เสกหญ้าให้กินพลางต่างอาหาร
ม้ามังกรกินหญ้าพระอาจารย์ ให้เสียวซ่านหนังพองร้องคำรน
มีกำลังดั่งมิ่งม้าวลาหก แล้วโผนผกแผดร้องลำพองขน
สุดสาครโดดขึ้นหลังลงกลางชล ม้าคำรนเหมือนจะลาพระอาจารย์
สุดสาครอภิวันท์ประสานหัตถ์ ควบกัณฐัศว์ลับเขตประเทศสถาน
ม้าก็วิ่งไวไวไปมินาน พระอมแก้วสุริยกานต์วราพร ฯ
๏ ฝ่ายโยคีเห็นลับก็กลับหลัง ขึ้นมายังกุฎีหน้าสีขร
สุริยงลงลับยุคุนธร แกก็จรขึ้นไปนั่งยังกุฎี
พวกศิษย์หามานั่งปรนนิบัติ ไม่ข้องขัดตามจริตกิจฤๅษี
เป็นผาสุกทุกทิวาประสาชี อยู่ในที่ถิ่นฐานสำราญกาย ฯ
๏ ฝ่ายพระสุดสาครบวรนาถ ล่วงลีลาศตามวารินกระสินธุ์สาย
อัศวราชอาจหาญทะยานกาย มาตามสายสาคโรอโนมาน
ชมละเมาะเกาะแก่งทุกแห่งหน ในสาชลคลื่นซัดเสียงฉัดฉาน
ฝูงปลาร้ายว่ายวนตามชลธาร เหลือประมาณมากมายมีหลายพันธุ์
มาเดือนครึ่งถึงละเมาะที่เกาะขวาง ดูใหญ่กว้างแลไปดั่งไพรสัณฑ์
มีกำแพงล้อมรอบเป็นขอบคัน สารพันตึกรามงามวิไล
ด้วยอำนาจยักขินีมันนีมิต เข้าดลจิตคนหลงไม่สงสัย
ให้เห็นเป็นถิ่นฐานสำราญใจ แวะเข้าไปจับกินสิ้นเภตรา
ฉีกขาแข้งแย่งชิงกันสูบเลือด เอามีดเชือดกินเล่นเป็นภักษา
ต่อนานนานเรือซัดพลัดเข้ามา มันมารยาทำอุบายให้ตายใจ
มันลงมาเดินไขว่อยู่ชายหาด ใครขัดขาดข้าวปลามันหาให้
แม้นหลงอยู่ผู้นั้นก็บรรลัย มันลอบไปหักหางเสือให้เรือโคลง
แล้วลงน้ำดำเข้าไปไชกำปั่น พอเรือนั้นจมโลดกระโดดโหยง
ปีนขึ้นได้ไล่ตีหักซี่โครง วิ่งตะโกรงลากขึ้นฝั่งไม่รั้งรอ
แม้นเรือซัดพลัดไปมิได้กลับ มันหลอกจับกินทั้งเรือไม่เหลือหลอ
อ้ายพวกเปรตเศษยักษ์คอยหักคอ มิให้หลอเหลือไปได้สักคน ฯ
๏ ฝ่ายพระสุดสาครบวรนาถ ล่วงลีลาศแถวทางมากลางหน
เกือบจะถึงยักขินีที่ตำบล เห็นผู้คนไรไรยังไกลตา
อัสดรถอนถีบแล้วรีบรัด ใกล้จังหวัดเกาะขวางกลางมหา
ยักขินีดีใจเห็นใกล้มา คนกับม้ามาให้กินต่างยินดี
แล้วกวักมือพูดจาประสาแขก บ้างร้องแรกว่าจะไปในวิถี
จงหยุดก่อนอย่าเพิ่งไปภัยจะมี ยักขีนีมันลงมาจับปลาวาฬ
เราเอนดูท่านดอกจะบอกให้ มันลงไล่จับมัจฉาเป็นอาหาร
สักครู่ใหญ่จึงค่อยไปให้สำราญ ไม่ต้องการจะให้เกิดจลาจล ฯ
๏ ฝ่ายสุดสาครอาวรณ์หวัง อาจารย์สั่งกับแขกกล่าวเล่านุสนธิ์
ก็ต้องกันกับท่านแจ้งแห่งยุบล นี่เมืองคนเขามาว่าด้วยปรานี
จำจะแวะเข้าไปถามได้ความถ้อย จึ่งจะค่อยรีบไปในวิถี
ดูบ้านเมืองเขามาตั้งฝั่งนที เห็นจะมีไทท้าวเจ้านคร
พระตรึกพลางทางชักม้าที่นั่ง ขึ้นบนฝั่งชายชลาหน้าสิงขร
ชมประเทศเขตแคว้นแดนนคร พระภูธรตรงเข้าไปในศาลา
ยักขินีผีเปรตเหล่าเพศแขก ทำให้แปลกนั่งลงส่งภาษา
แล้วไต่ถามตามกลมารยา ไปไหนมาแจ้งข้อข้าขอฟัง ฯ
๏ ฝ่ายพระองค์พงศ์กษัตริย์ไม่สงสัย จึ่งเล่าไปโดยประสงค์จำนงหวัง
เรามาจากนักสิทธ์ไม่ปิดบัง ให้มันฟังแต่ต้นไปจนปลาย
ยักขินีดีใจเห็นได้ช่อง ตะโกนก้องเรียกกันให้ผันผาย
หวังจะจับกินให้งามตามสบาย อ้ายตัวนายถือพร้ามาหน้าพล
พวกบ่าวไพร่ถือไม้เหน็บพร้าโต้ แล้วร้องโห่ขู่คำรามขึ้นสามหน
กรูกันเข้าล้อมแน่นสักแสนคน พวกไพร่พลแลบลิ้นบ้างปลิ้นตา
น้ำลายไหลหมายจะกินให้สิ้นซาก กำลังอยากโลดเต้นเผ่นถลา
กูนี้คือยักขินีมีศักดา จะกินม้ากินคนหลงหนทาง
แม้นรักตัวกลัวตายจงส่งม้า ให้กูฆ่ากินเล่นอย่าขัดขวาง
ขืนดื้อดึงจะถึงชีวาวาง ทั้งคนม้ากูจะล้างไม่ฟังความ ฯ
๏ ฝ่ายพระสุดสาครบวรนาถ ไม่ขยาดเกรงฤทธิ์ไม่คิดขาม
จึ่งว่าเหวยยักขินีผีตะกลาม มึงลวนลามหลอกกูไม่รู้กล
ทำพูดจาปรานีแล้วชี้บอก มึงเคยหลอกกินใครได้กี่หน
ยักขินีกู่ก้องร้องคำรน กูกินคนในเภตราเสียกว่าพัน
ม้ากับมึงหน่อยหนอไม่พอเคี้ยว อย่าบิดเบี้ยวยอกย้อนพูดผ่อนผัน
เหวยอ้ายพวกเสนาเอาพร้าฟัน ทั้งขามันขาม้าคร่าเอาตัว
ยักขินีชี้มือแล้วชักพร้า วิงถลาหลอนหลอกบ้างกลอกหัว
อ้ายนายใหญ่โลดเต้นทำเล่นตัว ทั้งกลอกหัวแลบลิ้นแล้วปลิ้นตา
ฝ่ายอัสดรเผ่นผงาดแล้วฟาดหาง สะบัดย่างเผ่นโผนโจนถลา
พงศ์กษัตริย์แกว่งไม้เท้าของเจ้าตา เสียงโกลากึกก้องท้องทะเล
ยักขินีมิอาจจะเข้าใกล้ ร้อนเหมือนไฟวิ่งป่วนอยู่หวนเห
ม้าก็ขบกัดกลมสมคะเน บ้างวิ่งเซม้าสกัดพระฟาดฟัน
เลือดกระจายตายกลาดลงดาษดื่น อ้ายยักษ์ตื่นเต็มที่ไม่มีขวัญ
ขินีนายร้องตลาดไล่ฟาดฟัน พลขันธ์กลับหน้าเข้าราวี
อ้ายตัวนายร่ายมนต์เป็นฝนคลุ้ม มืดชอุ่มอับไปในวิถี
ไม่เห็นหนสนธยาเหมือนราตรี ยักขินีมันขยับจะจับตัว
บ้างถาโถมโจมโจนโผนทะลึ่ง อึงคะนึงหลอนหลอกบ้างกลอกหัว
ทั้งแลบลิ้นปลิ้นตาให้น่ากลัว ที่เต้นรัวนึกหมายน้ำลายพรู ฯ
๏ ฝ่ายพระองค์ทรงเดชเกศกษัตริย์ เอาดาบกวัดแกว่งลั่นสนั่นหู
เป็นเปลวไฟไล่สกัดพวกศัตรู ลุกวามวู่เห็นตลอดยอดคิรินทร์
ยักขินีมิอาจจะเข้าใกล้ เห็นเปลวไฟหลากจิตคิดถวิล
ให้ร้อนแรงแสงกล้าติดกายิน ยักษ์ทมิฬอ่านมนต์เป็นฝนมา
หน่อกษัตริย์มัสการอาจารย์เฒ่า แล้วเสกเป่าโองการอ่านคาถา
ประเดี๋ยวใจเป็นลมระดมมา หอบเอาฟ้าฝนไปมิได้นาน ฯ
๏ ฝ่ายพระสุดสาครบวรนาถ ไล่พิฆาตเข่นฆ่าโยธาหาญ
ยักขินีหนีร่นไม่ทนทาน แล้วกราบกรานขอชีวาอย่าฆ่าตี
ได้ผิดพลั้งครั้งนี้ถึงชีวิต พระทรงฤทธิ์งดโทษโปรดเกศี
ขอเป็นข้ากว่าจะตายวายชีวี พระภูมีไปไหนจะไปตาม
ฝ่ายพระองค์ผู้ดำรงอาณาเขต คิดสังเวชในพระทัยจึงไต่ถาม
ว่าฮ้าเฮ้ยยักขินีผีตะกลาม มึงหยาบหยามชั่วช้าหลอกฆ่าคน
ตั้งแต่นี้อย่ากระทำซึ่งความชั่ว เพราะไม่กลัวบาปใหญ่มาให้ผล
กูงดโทษโปรดไว้ทั้งไพร่พล เอากุศลเบื้องหน้าไม่ฆ่าฟัน
ยักขินีนายใหญ่ลงไหว้กราบ ศิโรราบรับจริงทุกสิ่งสรรพ์
ได้กระทำชั่วช้าสารพัน ให้ทรงธรรม์เคืองขัดหัทยา
ก็ควรจะสังหารผลาญชีวิต พระทรงฤทธิ์งดโทษโปรดเกศา
ไม่มีของฉลองคุณมุลิกา ขอเป็นข้าบาทบงสุ์พระทรงชัย
กว่าจะสิ้นชีวังดับสังขาร พระภูบาลจะประสงค์ที่ตรงไหน
จะอาสากว่าชีวันจะบรรลัย จงทราบใต้บาทาฝ่าละออง
แม้นข้าศึกฮึกหาญมาต้านต่อ ข้าจะขอแทนพระคุณการุญสนอง
มิให้เคืองบาทาฝ่าละออง จะขอรองมุลิกากว่าจะตาย
แม้นเกิดศึกจงรำลึกถึงตัวข้า จะอาสาไปให้สมอารมณ์หมาย
ไม่ถอยหลังศัตรูจะสู้ตาย เหมือนมุ่งหมายคำมั่นดั่งสัญญา
ต้องประสงค์วันไรจะไปเฝ้า ข้าพเจ้าหูเป็นผีดีหนักหนา
ถึงใครพูดติฉินการนินทา ก็มาปรากฏรู้เพราะหูไว ฯ
๏ ฝ่ายพระสุดสาครบวรนาถ จะลีลาศข้ามมหาชลาไหล
ยักขินีชี้เชิญเสด็จไป ให้ชมในเงื้อมชะง่อนก้อนศิลา
แล้วพาพระภูวไนยไปท้ายเขา เนินลำเนาช่องชะวากที่ปากผา
ชะงักชะง่อนก้อนหินล้วนศิลา พระขึ้นนั่งหลังพระยาม้ามังกร
เสด็จไปตามลำเนาภูเขาเขิน เลียบดำเนินเชิงผาหน้าสิงขร
ชะง้ำชะโงกโกรกกรอกเป็นซอกซอน ที่น้ำชอนไหลฉ่ำลงลำธาร
ในเพิงผาน่าดูเป็นพู่ห้อย ศิลาย้อยดูเหมือนอย่างช่างประสาน
สลับสีที่ขาวเหมือนร้าวราน ในลำธารก้อนโตโตล้วนโมรา
ที่สีแดงราวกะแสงปากนกแก้ว ดูพรายแพรวหลายหลากมากหนักหนา
ที่สีเหลืองเล่ห์รงค์ประจงทา เหมือนน้ำยาเขียวลายอยู่พรายพรอย
ที่ม่วงอ่อนซ้อนแก่แลเป็นรุ้ง สีตากุ้งมีร่องเป็นฟองฝอย
ที่ดำอ่อนซ้อนแก่แลเป็นรอย ก้อนน้อยน้อยสีแปลกเข้าแทรกแซม
ที่เขิงเขาแก้วเก็จเพชรน้ำค้าง ขาวสล้างแลตลอดล้วนยอดแหลม
ไม่มีสีอื่นปนระคนแกม ราวกะแซมสอดซ้อนก้อนมณี
เรื่องชมนมชมไม้ก็หลายหลาก ว่ามามากระยะทางกลางวิถี
ชมโมราประการังยังไม่มี จึงได้ชี้ขึ้นแสดงแจงให้ฟัง
ครั้นจะว่าให้มันยาวราวกับปด ขอตัดบทยกเอาไว้ต่อภายหลัง
พระชมเกาะเสร็จสรรพจะกลับวัง สถิตหลังอาชาม้ามังกร
ยักขินีตามลงมาส่งเสด็จ พระก็เสร็จเรื่อยมาข้างหว่างสิงขร
ลงมหาสาคโรชโลธร ก็รีบจรมาในน้ำทุกค่ำคืน
เกือบจะถึงพาราการะเวก มหาเมฆตั้งมาไม่ฝ่าฝืน
พระสุริยาตกต่ำลงค่ำคืน เสียงลมคลื่นดังก้องท้องชลา
ศศิธรจรแจ่มกระจ่างเมฆ อดิเรกแสงดาววาวเวหา
ถึงเกาะที่ชีเปลือยเมื่อแรกมา พระรั้งราอัสดรขึ้นชายเนิน
จะใคร่ดูว่ามันอยู่หรือตายแล้ว พระขึ้นแนวลำเนาภูเขาเขิน
เห็นอ้ายเฒ่าลงมากรายอยู่ชายเนิน ดูงกเงิ่นเต็มประดานัยน์ตาลอย
ลงมายืนจองคร่องมือป้องหน้า จับแมงดามองดูเก็บปูหอย
มีศิษย์เถรโสมมนั่งต้มกลอย ทำตาปรอยกรุ่มกริ่มยิ้มละไม ฯ
๏ ฝ่ายอ้ายเฒ่าจัญไรครั้นได้หอย เดินกรองกรอยกลับมาที่อาศัย
วางหอยแครงแมงดาแล้วว่าไป ต้มไวไวเถิดหวาอย่าช้าที
ครั้นสุกเสร็จกินพลางนั่งหัวร่อ พูดกันจ้อผมสยายคล้ายกับผี
ถือว่าบวชได้บุญเหมือนมุนี นอนอยู่ที่เพิงผาคูหาบรรพ์
พวกสำเภาเลากาไปค้าขาย แวะถวายข้าวของกองให้ฉัน
คนนับถือลือชาสารพัน ไปให้มันดูแลว่าแน่นอน
อ้ายชีเปลือยนึกว่ากูผู้วิเศษ สำแดงเดชตั้งเป็นครูอยู่สิงขร
ค่ำวันนั้นลงเอกเขนกนอน ยอดสิงขรเดือนหงายสบายใจ
ให้อ้ายศิษย์นวดฟั้นคั้นหัวเข่า แล้วก็เล่าเพัอพล่ามตามวิสัย
อ้ายที่ตรงปากช่องมันกองไฟ คนมาไปจะได้รู้ว่าครูมี ฯ
๏ ฝ่ายพระสุดสาครบวรนาถ เสด็จลีลาศตามทางหว่างวิถี
เห็นอ้ายเฒ่านอนหงายสบายดี พระภูมีร้องถามตามสงกา
อ้อท่านครูอยู่เป็นสุขไม่ทุกข์ร้อน ทั้งผ้าผ่อนไม่ต้องการนานหนักหนา
สุขเกษมเอมโอชโภชนา เชิญพระอาจารย์เจ้าจงเล่าไป
อ้ายชีเปลือยลุกขึ้นนั่งได้ฟังถาม ก็เล่าความพูดมากถลากไถล
กล่าวมุสาเพ้อพล่ามตามแต่ใจ นั่งพิไรอวดรู้ทางดูแล
อันตัวข้านี้หรือคืออรหันต์ ไม่หวงกันก่งคอพูดตอแหล
อันทรัพย์สินสิ่งไรไม่ขอแล ทั้งผ้าแพรสิ่งไรไม่ต้องการ
ถือสันโดษหวังจะโปรดคนทั้งหลาย ให้สบายผาสุกสนุกสนาน
คนตกแต่งร่างกายแม้นวายปราณ ก็สาธารณ์เน่าจมถมสุธา ฯ
๏ ฝ่ายพระสุดสาครบวรนาถ ฟังเจ้าปราชญ์แจ้งเหตุเทศนา
จึ่งว่าเฮ้ยตาเฒ่าเจ้ามารยา ช่างพูดจาหมดจดแกล้งปดเรา
จะบอกเวทวิทยาพาไปนั่ง ที่ต้นรังปากปล่องริมช่องเขา
แล้วผลักลงเหวผาจับม้าเรา กับไม้เท้าหนีเข้าไปในนคร
อ้ายชีเปลือยนึกขึ้นได้ตกใจวับ ราวจะดับชีวังถึงสังหรณ์
จับเอามือลูกศิษย์คิดจะจร หนีซอกซอนไปให้พ้นแต่จนใจ
ด้วยเห็นม้าตัวนี้มันดีสุด จะหนีรุดไปจริงวิ่งไม่ไหว
ทำโอนอ่อนงอนง้อขออภัย แต่อกใจสั่นรัวกลัวจะตาย ฯ
๏ ฝ่ายพระหน่อสุริย์วงศ์พงศ์กษัตริย์ จึงเอื้อนอรรถพาทีอย่าหนีหาย
เราไม่ทำให้ชีวันเป็นอันตราย อย่าวุ่นวายเลยอีตาไม่ฆ่าฟัน
อ้ายชีเปลือยไม่ไว้ใจร้องไห้โร่ เสียงโฮโฮตาหูดูมันขัน
อ้ายพวกศิษย์มิได้พูดดูดขี้ฟัน พัลวันปล้ำเจ้าครูผู้อาจารย์
จนหอบรวนป่วนปั่นตัวสั่นงก กลิ้งพลัดตกเพิงผาตรงหน้าฉาน
อ้ายหนุ่มล้มอ้ายแก่ลุกลงคลุกคลาน พระอาจารย์เต็มหอบหมอบกระแต
อ้ายลูกศิษย์ก็ไม่วางง้างเอาขา เจ้าครูด่าก็ไม่วางไม่ห่างแห
อ้ายหนุ่มดิ้นดุกดุกร้องตุกแก ตับใครแก่มันจะกินอย่าดิ้นไป
อ้ายครูฟังศิษย์ร้องสยองหัว แก่แต่ตัวตับกูอ่อนนอนไถล
กำลังกลัวพูดพร่ำร่ำพิไร จะหนีไปเห็นไม่พ้นจนปัญญา ฯ
๏ ฝ่ายพระสุดสาครบวรนาถ ก็ลีลาศลงจากชะวากผา
เหลียวไปดูนึกสมเพชเวทนา มันพูดจาไม่เป็นส่ำกลัวความตาย
พระจึ่งขึ้นอาชาม้าที่นั่ง เลียบลงยังวังวนชลสาย
กระจ่างแจ้งแสงจันทร์จำรัสพราย ดารารายพื้นนภางค์ดั่งกลางวัน
ลมพระพายชายพัดมาอ่อนอ่อน หอมเกสรแก้วผกามณฑาสวรรค์
ระรวยรื่นชื่นอารมณ์พลางชมจันทร์ ถวิลวันจากน้องสองสุดา
โอ้ปานนี้แก้วพี่จะครวญคร่ำ พิไรร่ำโหยหวนรัญจวนหา
เคยถนอมจอมขวัญสองกัลยา มานิราร้างไปไกลบังอร
แจ้วแจ้วแว่วเสียงจังหรีดเรื่อย เสียงฉ่ำเฉื่อยชายตลิ่งริมสิงขร
เหมือนเสียงสองขนิษฐาพะงางอน เจ้าวิงวอนวัจนาสารพัน
หริ่งหริ่งเรไรลองในร้อง ประสานซ้องจับใจทั้งไก่ขัน
ยิ่งโหยหวนครวญหาสุดาจันทร์ ให้หวั่นหวั่นวิญญาณ์ในสาคร
แหงนดูเดือนเหมือนวงนลาฏนุช บริสุทธิ์แสงเดือนเหมือนสมร
น้ำค้างพรมลมพระพายกระจายจร เหมือนสมรปรุงปนสุคนธา
มาตั้งไว้ให้พี่เมื่อโสรจสรง ชโลมองค์หอมรื่นชื่นนาสา
เมื่อยามไร้มิได้กลิ่นสุคนธา ต้องนิราร้างรสหมดทั้งปวง
พระคิดไปใจอ่อนถอนสะอื้น ในเที่ยงคืนเห็นแต่เงาภูเขาหลวง
เมื่อไรจะถึงแก้วตาสุดาดวง ได้เบาทรวงที่พี่แสนอาดูรโดย
ต้องกรากกรำร่ำมาในสาคเรศ แสนเทวษตั้งแต่ไปไม่วายโหย
ทั้งเหน็ดเหนื่อยเมื่อยซ้ำระกำโกย พอลมโชยมาต่อยชื้นฟื้นอารมณ์ ฯ
๏ ฝ่ายอ้ายเฒ่าชีเปลือยที่เมื่อยเหน็บ บรรเทาเจ็บเดินฉุดพูดขรม
อวดลูกศิษย์โฮกฮากปากเป็นปม นึกนิยมว่าวิเศษเพศของตัว
ใครจะมาฆ่าตีกูมิได้ ให้อ่อนใจขนพองสยองหัว
ดีกว่านี้สักเท่าไรกูไม่กลัว มันเมามัวอยู่ไม่ได้ก็ไปเอง
ด้วยอำนาจของกูผู้วิเศษ สำแดงเดชใครไม่รุมมาคุมเหง
แต่พอมันเห็นตัวก็กลัวเกรง แต่ตัวเองนี้ไม่จำเอาคำครู
กลัวเขางกตกใจไปเปล่าเปล่า อ้ายขี้เค้าแลดูหน้าทำตาหู
มึงไม่เชื่อวิทยาวิชาครู แต่หอยปูกูยังจับเสียหงับเดียว
อ้ายลูกศิษย์มันจึ่งว่าถ้าเช่นนั้น ข้าเห็นท่านร้องไห้ไม่วายเหลียว
เห็นทำก้นมุดมิดบิดเป็นเกลียว ทั้งหน้าเซียวตัวสั่นพรั่นจริงจริง
กูร้องไห้ใช่จะกลัวเมื่อไรหวา เป็นธรรมดาแม่มดเมื่อผีสิง
กูแกล้งหลอกมันดอกหวาอย่าประวิง ความรู้ยิ่งอยู่กับตัวกลัวมันไย
กูยอกย้อนซ่อนเงื่อนดอกอ้ายกาก อย่าพูดมากตาหูไปอยู่ไหน
เมื่อกูพูดไยมิฟังอ้ายจังไร กูแก้ไขหมดจดทั้งงดงาม
ดีแต่นั่งลอยหน้ากินปลาหอย ทุดอ้ายถ่อยเต็มระยำอ้ายซำสาม
ราวกะกูผู้เฒ่านี้เบาความ ไม่งุ่มง่ามดอกหนาหวาวิชามี
ฝ่ายอ้ายเฒ่าปากหนวดอวดลูกศิษย์ กูแผลงฤทธิ์ขึ้นจริงจริงยิ่งกว่าผี
แต่กูไม่นุ่งผ้าทั้งตาปี กูก็ดีหวังประโยชน์ได้โปรดคน
อ้ายศิษย์ยกมือว่าสาธุสะ ท่านเป็นพระหรือเป็นเปรตแจ้งเหตุผล
เป็นชีเปลือยอย่างนี้ผีหรือคน ได้กุศลอย่างไรจงไขความ
อ้ายตาเฒ่าเอาเรื่องข้างโกหก กันนรกเสียได้อย่าไต่ถาม
แม้นมึงอยู่นานไปคงได้ความ พยายามต้มปูสู่กันกิน
ต่อนานไปจึงจะได้แจ้งประจักษ์ ในสำนักกูดอกหวาอย่าถวิล
จึ่งจะบอกฤกษ์พาฟ้าแลดิน ให้รู้สิ้นฟากฝั่งทั้งชมพู
ไปสวรรค์ทันตามึงอย่าพรั่น คงเห็นชั้นเชิงชานวิมานอยู่
เองอุตส่าห์จดจำคำของกู ปิดประตูเมืองนรกไม่ตกเลย
เจ้าลูกศิษย์กราบงามไหว้สามท่า ชะช่างว่าบาปบุญพ่อคุณเอ๋ย
มันซึมซาบเข้าในปอดว่าลอดเลย ยังไม่เคยได้ฟังตั้งแต่มา
สาธุสะพระครูเอ็นดูด้วย จงชี้ช่วยทางสวรรค์ให้หรรษา
ฝ่ายอ้ายเฒ่าอาจารย์เจ้ามารยา มันพรรณนาหลอกไปพอได้การ ฯ
๏ ฝ่ายพระหน่อนฤเบศเกศกษัตริย์ กับกัณฐัศว์ถึงเขตประเทศสถาน
พอรุ่งรางสร่างสีรวีวาร พักอยู่ด่านเมืองปากน้ำที่สำคัญ
ขุนเสนีที่รักษาเมืองสมุทร มาเฝ้าบุตรเขยท้าวเจ้าไอศวรรย์
อภิวาทบาทบงสุ์พระทรงธรรม์ แล้วเรียกกันให้เข้าไปในนคร
ทูลพระจอมขัตติยาการะเวก อดิเรกเรืองฤทธิ์อดิศร
พวกม้าใช้เข้าไปในนคร พระภูธรออกนั่งยังพระโรง
สถิตแท่นอดิเรกเศวกฉัตร เนาวรัตน์บัลลังก์ที่นั่งโถง
ขุนเสนีคลานเข้าไปในพระโรง พอสองโมงม้าใช้เข้าไปทูล
ว่าพระสุดสาครบวรนาถ เสด็จลีลาศมาเฝ้าปิ่นบดินทร์สูร
ประทับอยู่เมืองชลาข้ามาทูล นเรนทร์สูรจงทราบพระบาทา ฯ
๏ ป่างพระจอมนคเรศเกศกษัตริย์ โสมนัสสั่งพลันด้วยหรรษา
รีบไปรับจอมกษัตริย์ขัตติยา เหวยเสนาลงไปด่านชานบุรี
จัดกระบวนแหนแห่เครื่องแตรสังข์ ให้พร้อมพรั่งสังคีตทั้งดีดสี
ไปรับองค์เขยมาในธานี ทั้งมนตรีเสนาพากันจร
หัสไชยไปกำกับรับพระพี่ ได้เป็นที่ภิญโญสโมสร
นานหนักหนาพึ่งจะมาสู่นคร เจ้ารีบจรลงไปเชิญดำเนินมา
กระบวนแห่แออัดจัดกันเสร็จ ไปเชิญเสร็จโดยพลันด้วยหรรษา
ฝ่ายพระจอมนคเรศเกศลังกา ขุนเสนาก็เสด็จเข้าเขตคัน ฯ
๏ สมเด็จท้าวเจ้าพาราการะเวก กับองค์เอกกัลยามณฑาสวรรค์
มาคอยรับกษัตริย์เขยเลยจรัล ทั้งสร้อยสุวรรณจันทร์สุดาลีลาจร
มาพร้อมพรั่งทั้งพระองค์แลพงศา ต่างวันทาพร้อมพรั่งนั่งสลอน
ฝ่ายพระมิ่งมงกุฎสุดสาคร ชุลีกรสองท้าวเจ้าบุรินทร์ ฯ
๏ กษัตริย์สุรีโยไทยปราศรัยเขย ภิปรายเปรยถามไปพระทัยถวิล
พ่อไปไหนหรือว่ามาจากธานินทร์ เป็นสุขสิ้นด้วยกันหรือฉันใด ฯ
๏ ฝ่ายพระสุดสาครบวรนาถ อภิวาททูลแจ้งแถลงไข
เอาความหลังทั้งมูลนั้นทูลไป ให้ท้าวไททราบความตามทำนอง ฯ
๏ ฝ่ายพระองค์ผู้ดำรงอาณาจักร ฟังเขยรักเล่าประมูลทูลฉลอง
พอเสร็จสิ้นเรื่องความตามทำนอง พระผู้ครองนคเรศนิเวศน์วัง
ให้จัดแจงแต่งเครื่องสุธาโภชน์ ล้วนเอมโอชเนยนมให้สมหวัง
ของคาวหวานผัดยำทำในวัง เครื่องมังสังเจ๊กแขกแบกเข้าไป
ทั้งหมูหันไก่พะแนงแกงเกาเหลา ทั้งหวานคาวยกไปเรียงเคียงไสว
พวกแสนสาวท้าวนางคุณข้างใน มารับไปจัดแจงแต่งสำรอง ฯ
๏ ฝ่ายพระจอมขัตติยาการะเวก อดิเรกรังสีไม่มีสอง
จึ่งชวนเขยเสด็จไปดังใจปอง เข้าในห้องมนเทียรวิเชียรพราย
ร่วมเสวยโภชนากระยาหาร แสนสำราญบนแท่นรัตน์จำรัสฉาย
นางเสนอบำเรอบาทไม่คลาดคลาย ประสานสายซอสีรี่จำเรียง
ตีโทนทับขับร้องประสานขาน ก้องกังวานพริ้งเพราะเสนาะเสียง
เรื่องอิเหนาเข้าถ้ำโหยสำเนียง วิเวกเสียงโอดครวญรัญจวนใจ
พลางแหบหวนครวญคลอเข้าซอสี กระจับปี่จำเรียงส่งเสียงใส
ฆ้องก็ตอดสอดเพลงวังเวงใจ ฟังวิไลฉิ่งกรับรับในเพลง
ขลุ่ยระนาดรำมะนาขัดหน้าทับ ประสานรับไพเราะล้วนเหมาะเหมง
สามกษัตริย์ทรงฟังให้วังเวง เสนาะเพลงดนตรีตีประจำ
ล้วนรุ่นสาวขาวผ่องละอองฉวี เสียงก็ดีตะละนางสำอางขำ
เป็นแต่เนื้อสองสีไม่มีดำ สำหรับทำเมื่อเสวยทุกเวลา ฯ
๏ ฝ่ายนางนาฏอัยกีมาที่เสวย ชมลูกเขยสรวลสันต์ต่างหรรษา
กับสะใภ้สร้อยสุวรรณจันทร์สุดา พระนัดดาเคียงประคองทั้งสององค์
ให้กุมารกรานก้มประนมหัตถ์ จอมกษัตริย์บิตุลาโดยประสงค์
เสวยเสร็จเสด็จตามกันสามองค์ มาเฝ้าองค์ชนนีต่างปรีดิ์เปรม ฯ
๏ ฝ่ายพระสุดสาครบวรนาถ ชมหลานราชสิ้นทุกข์สุขเกษม
ดูหน้าตาจิ้มลิ้มทั้งอิ่มเอม จงปรีดิ์เปรมวัฒนาสารพัน
ลุงมานี่มิได้มีของมาให้ แม้นกลับไปจึงจะหามาทำขวัญ
เมื่อลุงไปได้ยากลำบากครัน แวะมาวันทาองค์ดำรงวัง
ไม่ได้มาเรือแพเหมือนแต่ก่อน ความทุกข์ร้อนที่ในจิตไม่คิดหวัง
ลุงไปถึงนคเรศนิเวศน์วัง จะจัดทั้งของมาอย่าปรารมภ์
กับเครื่องเล่นต่างต่างอย่างฝรั่ง ของในลังกาดีดีก็มีถม
จะให้เขาเอามาอย่าปรารมภ์ สองบังคมกราบกรานประสานกร ฯ
๏ ฝ่ายพระจอมลังกามหาสถาน ครบเจ็ดวารทูลบพิตรอดิศร
จะลากลับไปนิเวศน์เขตนคร พระมารดรบิตุรงค์พร้อมวงศ์วาน
จงอยู่ดีอย่าได้มีซึ่งความทุกข์ เกษมสุขในสมบัติพัสถาน
ไปถึงวังลังกาไม่ช้านาน ไม่มีการศึกทัพจะกลับมา ฯ
๏ ฝ่ายพระองค์ผู้ดำรงการะเวก อดิเรกเรืองฤทธิ์ทุกทิศา
พ่อจะให้จัดแจงแต่งเภตรา ให้ลูกยาไปสบายในนที
สุดสาครบังคมบรมนาถ อภิวาทบงกชบทศรี
จะป่วยการไพร่ฟ้าประชาชี ไม่พอที่เหนื่อยยากลำบากใจ
ฉวยขัดลมขัดน้ำก็จำช้า ลูกไปมาเร็วพลันไม่หวั่นไหว
แล้วก็ไม่หนักหน่วงเป็นห่วงใย แม้นรีบไปเบ็ดเสร็จสักเจ็ดวัน ฯ
๏ ฝ่ายพระองค์ผู้ดำรงการะเวก อดิเรกชมเชยลูกเขยขวัญ
จงไพโรจน์โชติช่วงดั่งดวงจันทร์ อย่ามีอันตรายมาจงถาวร
จงเรืองฤทธิ์วิทยาเป็นผาสุก นิราศทุกข์ภิญโญสโมสร
แม้นศัตรูหมู่มารมาราญรอน ให้ม้วยมรณ์แพ้ฤทธิ์คิดระอา
จงครองวังลังกาให้ปรากฏ เจริญยศแผ่ไปในทิศา
ให้เหมือนพรที่ประสิทธิ์ของบิดา ชันษาพ่อจงยืนกว่าหมื่นปี ฯ
๏ ฝ่ายพระสุดสาครบวรนาถ อภิวาทน้อมประณตบทศรี
รับเอาพรเจ้าจังหวัดปัถพี ต่างยินดีพร้อมพระญาติมาตุรงค์
ถึงวันเจ็ดพระเสด็จไปส่งเขย ประทับเกยพร้อมประยูรสกูลหงส์
พวกเกณฑ์แห่ตั้งกระบวนแลทวนธง จัตุรงค์เสนาพลากร
ทั้งสามองค์ทรงเสลี่ยงเรียงลำดับ คนคั่งคับสังข์แตรแซ่สลอน
ทั้งสามองค์ทรงวออรชร ราษฎรนั่งหลามตามหนทาง
เดินกระบวนทวนธงตรงไปด่าน แสนสำราญสารพัดไม่ขัดขวาง
ตำรวจในไล่คนริมหนทาง พวกขุนนางตามเสด็จถึงเขตคัน
เมืองปากน้ำทำของไว้คอยเลี้ยง ยกมาเรียงรายไว้แต่ไก่ขัน
หกกษัตริย์ถึงด่านสำราญครัน จรจรัลขึ้นประทับบนพลับพลา
พวกเกณฑ์แห่แออัดเขาจัดเลี้ยง มาพร้อมเพรียงหมดด้วยกันต่างหรรษา
พอลมชายบ่ายแสงสุริยา พระสุดสาครประนมเรียกลมปราณ
แล้วอ่านเวทวิทยาของดาบส น้อมประณตเป่าไปในทิศาน
ประเดี๋ยวใจมิ่งม้าอาชาชาญ โดดทะยานรีบมาในสาคร
ถึงพาราการะเวกแล้วขึ้นฝัง ไปหยุดยั้งอยู่ท้ายชายสิงขร
พระจึ่งเรียกอาชาม้ามังกร อัสดรเดินมาไม่ช้าที ฯ
๏ ฝ่ายพระสุดสาครบวรนาถ อภิวาทประนมก้มเกศี
พระปิ่นปกทั้งชนกชนนี ขอบารมีคุ้มกันอันตราย
ทั้งสององค์อวยสวัสดิ์พิพัฒน์ผล ให้ลาภล้นสมจิตพ่อคิดหมาย
ครองสมบัติวัฒนาอย่าระคาย อันตรายอย่าให้มีมาบีฑา ฯ
๏ ฝ่ายพระหน่อนฤเบศเกศกษัตริย์ ประสานหัตถ์บังคมก้มเกศา
พระหัสไชยกราบบาทกษัตรา พระพี่ยาไปดีอย่ามีภัย
สร้อยสุวรรณจันทร์สุดาคลานมากราบ ศิโรราบบทมาลย์พลางขานไข
พระพี่ช่วยทูลองค์พระทรงชัย ทั้งสามไทปิตุราชมาตุรงค์
ว่าน้องนี้ขอประนมบังคมบาท ภูวนาถที่อยู่ในไพรระหง
มิได้ไปกราบประณตบทบงสุ์ พระผู้ทรงสิกขาก็ช้านาน ฯ
๏ ฝ่ายจอมวงศ์องค์สุดสาครพี่ จรลีจากพลับพลาตรงหน้าฉาน
กระโดดขึ้นหลังพระยาอาชาชาญ เผ่นทะยานลงไปทางกลางสินธู
สะบัดย่างมาในกลางกระแสสาย ต้องพระพายฟาดหางทั้งกางหู
วิ่งผางผางกลางวารินท้องสินธู ไม่ทันครูเต้นหยับไปลับตา
ห้ากษัตริย์สั่งเสร็จเสด็จกลับ อาทิตย์ลับแสงไปในเวหา
ถึงนิเวศน์เวียงวังขึ้นปรางค์ปรา พร้อมคณานางเสนอบำเรอไท ฯ
๏ จะกล่าวสุดสาครบวรนาถ ล่วงลีลาศโดยมหาชลาไหล
พระสุริยงลงลับภพไกร ก็รีบไปในสมุทรไม่หยุดเลย
พระจันทรแจ่มกระจ่างนภางค์พื้น ถอนสะอื้นหนักอุรานิจจาเอ๋ย
หนาวน้ำค้างพร่างพรมลมรำเพย หวนระเหยกลิ่นบุปผาผกากาญจน์
บนลำเนาเขาเขินเนินไศล สุมาลัยรื่นรินส่งกลิ่นหวาน
มะลิวัลย์กรรณิการ์ชบาบาน พิกุลกาญจน์แก้วสุกรมทั้งยมโดย
หอมนางแย้มแกมคัดเค้าปนสาวหยุด ถวิลนุชเหมือนดอกไม้ไม่วายโหย
บุปผาสดรสรื่นมาชื่นโชย ระกำโกยกรอมอุราในสาคร
กำดัดดึกฝูงนกวิหคเหิน จับบนเนินเกาะเรียงเคียงสลอน
ส่งสำเนียงเสียงก้องเหมือนร้องวอน กะเรียนร่อนบินหลงส่งสำเนียง
ไก่กระชั้นขันเอกวิเวกหวาน เสียงประสานกาแกเซ็งแซ่เสียง
หวนคะนึงถึงเขตนิเวศน์เวียง มาฟังเสียงนกกาน่ารำคาญ
แม้นเหาะได้พี่จะไปให้ถึงนุช ไม่หยุดยั้งจะเข้าเขตประเทศสถาน
ชั้นปรางค์ทองรองเรียงเคียงสำราญ เรื่องรำคาญก็จะเบาบรรเทาคลาย
แม้นเหาะได้แล้วไม่อยู่สู้กับโศก ให้เกิดโรคเศร้าใจมิใคร่หาย
ไม่มีสุขทุกข์ทนกระวนกระวาย กายเอยกายไยมาหนาวเมื่อคราวโซ
ก็ยังไม่แก่ชรานี่หนาร่าง มาอ้างว้างวิญญาณ์อนาโถ
สงสารกายกายเอ๋ยไม่เคยโซ หัวอกโอ้คิดไปให้รัญจวน
แหงนดูดาวดาวก็เคลื่อนเดือนก็คล้อย น้ำค้างย้อยลมโชยยิ่งโหยหวน
จะอาวรณ์ถอนฤทัยให้รัญจวน คะนึงนวลนุชเจ้าลำเพาพาล
อัสดรเล่าก็จรไม่ทันอยาก แสนลำบากทรวงร้อนดั่งศรผลาญ
เกือบจะรุ่งรังสีรวีวาร แสนรำคาญในอุราให้อาวรณ์
พอแจ่มแจ้งแสงสว่างนภางค์พื้น ทั้งลมคลื่นกระทบดังฝั่งสิงขร
ให้อ้างว้างวิญญาณ์ในสาคร ทุรนร้อนทรวงเรียมให้เกรียมกรม
ขอเชิญองค์เทพไทในสิงหล มาช่วยย่นมรคาพาไปสม
สองสมรเสมอจิตได้ชิดชม ขอให้สมปรารถนาอย่าช้าที
พระครวญคร่ำร่ำไรไม่วายเทวษ จนสุริเยศแจ้งกระจ่างสว่างศรี
ยิ่งเศร้าทรวงล่วงมาในวารี ยิ่งทวีความเทวษไม่วายคลาย ฯ
๏ จะกล่าวลำกำปั่นโจรสลัด ก็แล่นดัดข้ามวนชลสาย
ใบขาวขาวมิใช่น้อยสักร้อยปลาย ออกแล่นรายเรียงกันเป็นหลั่นมา
คอยตีเรือเหนือใต้ไล่ตลบ ทหารรบมีสักหมื่นถือปืนผา
เป็นชาติแขกมุระหงิดติดชวา นายเภตราชื่อวะหลำดำทมิฬ
อ้ายนายรองสองคนเป็นแขกเงาะ ใส่เสื้อเกราะหน้าหลังฝังด้วยหิน
พื้นทองแดงเครื่องตะพายสายกระวิน แต่ล้วนหินสารพันกันสาตรา
เมื่อวันนั้นน้ำหมดอ้ายนายใหญ่ มันสั่งให้แวะเกาะขึ้นเสาะหา
เห็นที่ไหนเร่งทอดจอดเภตรา ขึ้นไปหาเร็วไวทั้งไพร่นาย ฯ
๏ ฝ่ายพระสุดสาครบวรนาถ ล่วงลีลาศกับอาชาเวลาสาย
เห็นเกาะขวางทางลาดเป็นหาดทราย น่าสบายพักม้าให้หากิน
พระจึ่งชักอัสดรจรขึ้นหาด เสด็จลีลาศตามสิงขรชะง่อนหิน
แล้วจึ่งให้อาชาพระยานิล เที่ยวหากินให้สบายตามชายเนิน
เสด็จนั่งยั้งหยุดปากคูหา ชมศิลาหนาแน่นเป็นแผ่นเผิน
พฤกษาดอกออกระย้าบนหน้าเนิน ที่โขดเขินอินจันทน์พรรณพวา
ละมุดม่วงพวงผลหล่นออกกลาด ระดาดาษใต้ต้นผลพฤกษา
ตลิงปริงลิงโลดโดดลงมา วิ่งถลาชิงกันยุ่งล้วนฝูงลิง
ต้นตาเสือเสือมองจ้องขยับ หวังจะจับกินเป็นเหยื่อเสือสมิง
ต้นนมควายควายแฝงเข้าแย่งชิง ล้วนมหิงส์เดินรายฝูงควายดง
ต้นมันหมูหมูพากันมากัด หมูสะบัดวิ่งพรูลูกหมูหลง
บ้างก็เดินไปเป็นหมู่ล้วนหมูดง เที่ยววิ่งวงพลัดคู่เป็นหมูโทน
ต้นหูกวางกวางย่องมองเขม้น บ้างโลดเต้นต่างต่างฝูงกวางโผน
ลูกหูกวางกวางชิงวิ่งกระโจน ลงลุยโคลนวิ่งกรูกินหูกวาง
ต้นดีหมีหมีจ้องร้องโครกคราก บ้างอ้าปากแล่นโลดกระโดดผาง
หมีบ่นพึมงึมงำไปตามทาง แลสล้างแต่ล้วนหมีวิ่งหนีคน
อ้อยช้างน้าวช้างเหนี่ยวจนกิ่งหัก กระชากชักช้างเสือกเสลือกสลน
ทั้งลูกช้างช้างคะนองร้องคำรน ฝูงช้างต้นแลสล้างล้วนช้างงา
พระชมสัตว์จัตุบาทผาดผยอง โลดลำพองเพลิดเพลินบนเนินผา
ฝูงชะนีเหนี่ยวไม้โดดไปมา ห้อยพฤกษาโยนตัวเรียกผัวโวย
ชาติชะนีนี้หนามันฆ่ามิตร เพราะสองจิตจิตสองจึ่งต้องโหย
อมเรศสาบซ้ำระกำโกย ต้องดิ้นโดยเชยค่างเที่ยวครางครวญ
เหมือนหญิงกากปากหวานสันดานหยาบ ไม่กลัวบาปจิตนิยมเหมือนลมหวน
คล้ายชะนีที่ต้นไม้พิไรครวญ ต้องรัญจวนโหยหาเรียกสามี ฯ
๏ จะกล่าวข้างโจรใหญ่ใจฉกาจ ระดาดาษแล่นมาทางกลางวิถี
เห็นเกาะใหญ่ชายกระสินธุ์ก็ยินดี พลางก็ชี้ให้กันดูทุกผู้คน
จึ่งบ่ายเรือเข้าข้างซ้ายริมชายหาด ระดาดาษพร้อมพรั่งที่งพหล
ทอดสมอรอราชายสาชล แล้วเร่งคนยกเรือน้อยลงลอยเรียง
อ้ายนายรองสองคนกับพลไพร่ ให้พายไปโห่ลั่นสนั่นเสียง
ถึงชายหาดเรือทอดจอดกันเรียง แบกพะเนียงตุ่มไหเที่ยวไปดู
พอเห็นม้าหากินบนเนินเขา มันจึ่งเข้าไปข้างหน้าเห็นตาหู
เรียกเพื่อนกันเร็วหวาจงมาดู อ้ายนี่หมูหรือควายเป็นหลายพรรณ
มีหนวดเขาราวกะกวางหางเป็นตุ่ม หน้าเป็นปุ่มตัวเป็นเกล็ดเพศมันขัน
จับไปให้นายเราเอารางวัล อ้ายนี่ขันพึ่งจะเห็นเป็นอะไร
แต่ตาหูดูมันกลอกเหมือนหลอกหลอน แต่ก่อนก่อนไม่เคยเห็นเป็นไฉน
อ้ายนายรองเรียกกันมาทันใด พากันไปหาเถาวัลย์มาพันพัว
ทำเป็นห่วงบ่วงไว้จะได้ดัก มันติดกักคอยกรวมสวมเอาหัว
เห็นจะไม่ร้ายดอกหวาเองอย่ากลัว จับเอาตัวผูกไว้ใช้จนตาย
แต่ช้างสารโตใหญ่อยู่ในป่า ยังจับมาเลี้ยงไว้เอาไปขาย
ทำไมกับสัตว์โกโรโตเท่าควาย เอาบ่วงหวายผูกปากลากเอาไป
พวกสลัดตัดหวายมิทันช้า แบกเอามาเรียกกันเสียงหวั่นไหว
อ้ายนายรองร้องร่าช้าอยู่ไย เร่งเข้าไปเอาเถาวัลย์คอยพันคอ
อ้ายพวกไพร่รายล้อมเข้าพร้อมพรั่ง ทำบ่วงตั้งชายตลิ่งบ้างวิ่งสอ
หักใบไม้มาบังคอยรั้งรอ ยืนต่อต่อกันอ้อมเข้าล้อมวง
ป่างฉวยไม้ไล่ต้อนเอาขอนขว้าง สกัดทางหน้าหลังหวังประสงค์
จะให้ติดบ่วงใหญ่ดั่งใจจง แล้วมันตรงไล่รุกเข้าคลุกคลี
บ้างก็ถือไม้พลองกระบองสั้น เข้ากางกั้นหมายใจมิให้หนี
ม้ากระโชกโขกกัดทั้งฟัดวี อ้ายโจรตีเตะโผงถูกโครงตาย
แล้วโดดออกจากมันล้อมเดินอ้อมเขา อ้ายโจรเฝ้าตามไปดั่งใจหมาย
หวังจะจับเอาให้ได้ไปให้นาย อ้ายนี่ร้ายแรงจัดกัดเอาคน
จับให้ได้เอาไปกรากไว้ปากกำปั่น สักสองวันดึกดึกค่อยฝึกฝน
แล้วเดินตามม้าไปทั้งไพร่พล ขึ้นข้างบนแผ่นผาเลียบหน้าเนิน ฯ
๏ ฝ่ายอาชามาถึงองค์พงศ์กษัตริย์ ยืนสะบัดอยู่ที่หน้าแผ่นผาเผิน
พระจึ่งเรียกอาชามาบนเนิน อ้ายโจรเดินแลเห็นม้าอาชาชาญ
เข้าหมอบเรียงเคียงคนที่เชิงเขา มันเดินเข้าไปหาแล้วว่าขาน
ข้าแต่เจ้าเผ่าพงศ์เป็นวงศ์วาน มาอยู่นานหรือที่นี่ช่วยชี้แจง
สัตว์อะไรที่มันมาอยู่หน้าเจ้า ช่วยบอกเราให้สิ้นที่กินแหนง
ข้าไล่จับมันก็กัดไล่วัดแวง ล้มตะแคงตายไปเป็นหลายคน ฯ
๏ ฝ่ายพระปิ่นนครามหากษัตริย์ โองการตรัสชี้แจงแจ้งนุสนธิ์
สัตว์ตัวนี้ที่มาอยู่รู้เหมือนคน เราฝึกฝนใช้มาก็ช้านาน
อ้ายโจรฟังรู้ว่าเขาเป็นเจ้าของ จึ่งปรองดองพูดจาแล้วว่าขาน
นี่แน่นายเลี้ยงไว้ได้ใช้การ มันชำนาญข้างอะไรหรือไถนา ฯ
๏ พระนึกยิ้มอยู่ในใจว่าอ้ายนี่ ไพร่เดิมทีเดรฉานขันหนักหนา
มันเป็นพวกเผ่าพาลสันดานกา ฟังพูดจาต่างต่างช่างเป็นไร
สัญชาติโจรโลนลำพองเป็นของเขา เหมือนคนเมาพูดมากถลากไถล
จะไปถือถ้อยคำมันทำไม สันดานไพร่อออือถือว่าดี
พระจึ่งว่านาไร่มันไม่รู้ เราเลี้ยงดูเอามันไว้มิให้หนี
พอขี่เล่นเที่ยวไปในนที ของเองมีอยู่บ้างไหมในสำเภา
อ้ายโจรว่าข้านี้ไม่เคยเห็น สัตว์นี้เป็นอย่างไรไฉนเจ้า
หมีหรือหมูดูมันขันไม่บันเบา ขอให้เราเถิดเป็นไรจะให้นาย
แม้นข้าได้อ้ายนี่ดีขยัน จะผูกพันเอาไปเหมือนใจหมาย
ข้าจะไปยกย่องว่าของนาย พูดเบี่ยงบ่ายขออะไรจะให้ปัน
หรือนายชอบผ้าเสื้อที่เรือถม อย่าปรารมภ์ของข้าดีมีขยัน
จะไปหาจัดแจงมาแบ่งปัน ที่ข้อนั้นนายขาอย่าปรารมภ์
หรือจะสูบกัญชาแลยาฝิ่น ก็ได้สิ้นบอกมาซีมีอยู่ถม
เขาตีเรือได้หนักหนาอย่าปรารมภ์ คงจะสมปรารถนาไม่ช้าที ฯ
๏ ฝ่ายพระจอมลังกามหาสวรรค์ ได้ฟังมันพูดจาน่าบัดสี
แต่ดูเล่นขันขันขยันดี พระจึ่งมีสิงหนาทประภาษไป
อันสัตว์นี้เรียกว่าวลาหก เราอยากยกให้ปันเหมือนขานไข
ก็กลัวแต่พวกเจ้าจะเอาไป มันจะไล่ขบกัดฟัดเอาตาย
อ้ายโจรว่าถ้านายจับม้าส่ง ข้าทำวงมาเป็นพวงล้วนบ่วงหวาย
คงจะจูงเอาไปได้ดอกนาย ไม่วุ่นวายพวกข้ามาเป็นกอง
พระตรัสว่ามาซิจะจับให้ มันดีใจยืนสะพรั่งขึ้นทั้งผอง
พระจึ่งเรียกอาชาม้าลำพอง ก็ลุกย่องเดินมาอยู่หน้าเนิน
พระกระซิบสั่งว่าอย่าเพ่อวุ่น ทำหันหุนให้วิตกระหกระเหิน
ไปกับมันไวไวพอให้เพลิน จากชายเนินแม้นถึงท่าชลาลัย
จึ่งขบกัดฟัดฟาดให้กลาดเกลื่อน แล้วจึ่งเลื่อนลงไปท่าชลาไหล
ขึ้นบนลำกำปั่นอย่าพรั่นใจ กัดเสียให้ปี้ป่นคนในเรือ
แล้วโดดน้ำดำไปอย่าได้ช้า ไปคอยท่าน้องอยู่พลางที่ข้างเหนือ
มันก็คงจะพลอยต้องถอยเรือ ไปข้างเหนือทางแท้เป็นแน่นอน
พระสั่งเสร็จจูงพระยาม้าที่นั่ง ลงจากหลังเชิงผาหน้าสิงขร
มาส่งให้อ้ายโจรพเนจร อัสดรทำดีเหมือนทีกลัว
มันเอาบ่วงสวมคอหัวร่อร่า สมปรารถนากรุ่มกริ่มพลางยิ้มหัว
แล้วร้องว่านายขาท่านอย่ากลัว จะแกงคั่วย่างไก่มาให้กิน
แล้วออกเดินจูงม้าล้อมหน้าหลัง มันนึกหวังสมในใจถวิล
พลางลงจากเนินผาหน้าคีรินทร์ พร้อมกันสิ้นตุ่มไหไม่ต้องการ
ได้อ้ายสัตว์ตัวนี้เป็นที่ชื่น สำราญรื่นอิ่มเอมเกษมศานต์
แม้นไปถึงนายใหญ่คงได้การ ไม่ช้านานดอกอ้ายเล้าเอารางวัล
มันอิ่มเอมเปรมปราประสาแขก บ้างก็แบกบ่วงหวายเดินผายผัน
กำลังแดดร้อนเหลือเหงื่อเป็นมัน ต่างเร่งกันให้เดินด้วยเพลินใจ
มันยินดีที่ยิ่งด้วยมิ่งม้า รีบลงมาชายวารินกระสินธุ์ใส
อ้ายนายรองสั่งกันด้วยทันใด จงรีบไปเร็วหวาอย่าช้าที
บอกนายใหญ่ว่าได้สัตว์ประหลาด มาไว้หาดเชิญไปดูหมูหรือหมี
อ้ายโจรใหญ่รู้แจ้งแห่งคดี พลางเดินรี่รีบตรงมาลงเรือ
ให้พวกไพร่ตีกระเชียงเรียงเข้าหาด เดินพรวดพราดแลขึ้นมาคิดว่าเสือ
เข้าไปใกล้เห็นขนชุมหนวดคลุมเครือ ไมใช่เสือแข้งขาเหมือนม้าดง
แต่มีเกล็ดเหมือนปลาน่าสงสัย สัตว์อะไรหนอมันเฉิดระเหิดระหง
ทั้งรูปร่างผมหนวดแลทรวดทรง สมประสงค์ที่ในใจหลายประการ
จะเอาไปขายเมืองฝรั่งเศส มันงามกว่าม้าเทศหลายสถาน
สักหมื่นเหรียญได้ดอกหวาไม่ช้านาน คงเป็นการแท้แล้วไม่แคล้วเลย
มันจึงสั่งให้เอาไปในกำปั่น จงช่วยกันเร็วหวาพาไปเหวย
เป็นการด่วนจวนแล้ววะอย่าละเลย ให้มันเคยเรือไว้รีบไปพลัน
อ้ายนายรองร้องเรียกกันเร็วหวา ถอยเรือมาเดี๋ยวนี้ขมีขมัน
แล้วเข้าจับจูงพระยาอาชาพลัน ม้าก็ผันผกโผนโจนกระโจม
สะบัดบ่วงห่วงหวายสายก็ขาด เอาหางฟาดวิ่งร่าเข้าถาโถม
อ้ายโจรตีด้วยพลองลงสองโครม ม้าก็โถมโขกสะบัดไล่วัดแวง
เอาตีนเหยียบปากกัดฟัดกระชาก เห็นคนมากโดดถลันด้วยขันแข็ง
เข้าดีดกัดฟัดล้มจมตะแคง เลือดออกแดงตายกลาดบนหาดทราย
อ้ายนายใหญ่วิ่งตรงลงเรือน้อย แล้วให้ถอยรีบไปดั่งใจหมาย
ขึ้นเรือใหญ่ชุลมุนเสียงวุ่นวาย ผลุดเข้าท้ายบาหลีไม่มีใจ ฯ
๏ ฝ่ายอาชารีบโผนโจนลงน้ำ โดดขึ้นลำเรือจอดทอดไสว
เข้าโขกกัดฟัดซ้ำทุกลำไป คนเจ็บไข้ล้มลุกลงคลุกคลาน
แล้วโดดน้ำดำไปมิได้หยุด ขึ้นไปผุดเหนือเกาะเสาะอาหาร
กินแต่พออิ่มหนำค่อยสำราญ คอยพระผ่านลังกาอยู่หน้าเนิน ฯ
๏ ฝ่ายอ้ายพวกโจรตายลงหลายสิบ ออกแล่นลิบไปจากท่าแผ่นผาเผิน
ไม่รอรั้งรีบไปจนไกลเนิน ระหกระเหินวุ่นวายมาในเรือ ฯ
๏ ฝ่ายพระหน่อนฤเบศเกศกษัตริย์ พลางรีบรัดเสด็จไปข้างฝ่ายเหนือ
พบพระยาม้าต้นขนคลุมเครือ มาอยู่เหนือเกาะใหญ่ดั่งใจจง
พอสุริย์ฉายชายแสงลงอ่อนอ่อน พระก็จรขึ้นหลังดั่งประสงค์
จากละเมาะเกาะเกียนไม่เวียนวง เสด็จตรงข้ามฝั่งไปลังกา
ลมพระพายชายพัดมาฉิวฉิว วิเวกหวิวโหยหวนรัญจวนหา
พระสุริยงลงลับบรรพตา พระจันทราแจ่มกระจ่างดั่งกลางวัน
ม้ามังกรถอนถีบด้วยรีบรุด ไม่ยั้งหยุดมุ่งไปจนไก่ขัน
จนรุ่งแจ้งแสงสีรรีวรรณ ถึงเขตคันเวียงวังเกาะลังกา
ขึ้นชายหาดวิ่งเหย่าเข้าในด่าน พระชื่นบานจรจรัลด้วยหรรษา
พวกนายด่านวุ่นวิ่งชิงกันมา ต่างปรีดาเชิญเสด็จนิเวศน์เวียง
บางจัดแจงแต่งเครื่องมาพร้อมหมด ทั้งม้ารถกระบวนแห่เซ็งแซ่เสียง
เดินกระบวนทวนธงตรงเข้าเวียง กึกก้องเสียงม้ารถบทจร ฯ
๏ ฝ่ายพระจอมขัตติยามหาสวรรค์ เข้าวังพลันเสวกามาสลอน
รับเสด็จไทท้าวเจ้านคร พระภูธรปราศรัยทั้งไพร่นาย
ขุนเสนีกราบก้มบังคมบาท ภูวนาถจรจรัลเสร็จผันผาย
ขึ้นปราสาทเนาวรัตน์จำรัสพราย เจ้าขรัวนายแสนสุรางค์ในปรางค์ทอง
รับเสด็จทูลกระหม่อมจอมพิภพ แล้วนอบนบคอยฟังรับสั่งสนอง
มเหสีสองคำนับคอยรับรอง เฝ้าละอองบาทบงสุ์พระทรงธรรม์
ต่างยินดีปรีดิ์เปรมเกษมสุข บรรเทาทุกข์เหมือนได้ผ่านวิมานสวรรค์
ดูพักตราโชติช่วงดั่งดวงจันทร์ เหมือนเมื่อวันเพ็ญบูรณ์จำรูญเรือง
ปราศจากราคีไม่มีเมฆ อดิเรกผ่องศรีฉวีเหลือง
เป็นสิ้นทุกข์สุกใสในประเทือง ทูลถามเรื่องเสด็จไปในนที ฯ
๏ ป่างพระจอมนคเรศเกศกษัตริย์ โองการตรัสเล่าพระน้องทั้งสองศรี
เอาเรื่องหลังมาแถลงแจ้งคดี ให้สองศรีนาฏอนงค์ได้ทรงฟัง
ความทุกข์ยากที่ลำบากในกระสินธุ์ ให้ยุพินทราบตามเนื้อความหลัง
จนกลับมาถึงประเทศนิเวศน์วัง ให้สองฟังเสร็จสิ้นนางยินดี ฯ
๏ ฝ่ายสุรางค์นางในก็เชิญเครื่อง ถวายเบื้องบงกชบทศรี
ทั้งเอมโอชโภชนาข้าวสาลี มเหสีสองนางนั่งบำเรอ
นางถวายอยู่งานพลางกรานกราบ ศิโรราบหมอบเรียงเคียงเสนอ
ประไพพริ้มอิ่มเอมทั้งเปรมเปรอ คอยบำเรอเฉลิมบาทกษัตรา
เสวยเสร็จพระเสด็จขึ้นจากอาสน์ เข้าปราสาทเร็วพลันด้วยหรรษา
พอพลบค่ำย่ำแสงพระสุริยา นางสุดาเสนอนาถบาทยุคล
พระอิงแอบแนบชิดสนิทสนอม นางโน้มน้อมประดิพัทธ์ไม่ขัดสน
บำเรอรักรสรื่นชื่นกมล ถนอมปรนเปรอประชดที่อดออม
สุมาลีคลี่คลายขยายเสา วรสเร้าโรยรื้อกระพือหอม
แมงภู่ผึ้งคลึงเคล้นเฝ้าเฟ้นตอม ระเหยหอมหวนประทิ่นกลิ่นผกา
พิรุณโรยโปรยปรายบนสายฝน ให้มัวมนมืดมิดทุกทิศา
พายุโยกโบกก้องท้องสุธา เมขลาโยนแก้วอยู่แววไว
รามสูรขว้างขวานประหารเปรี้ยง สำเนียงเพียงโกลาสุธาไหว
นทีนองท้องมหาสมุทรไท เป็นคลื่นใหญ่กระทบเขาลำเนาเนิน
ฝูงมัจฉานาคินทร์ขึ้นดิ้นโดด ตามเขาโขดฝูงนกวิหคเหิน
ทั้งเหมหงส์หลงถ้ำเล่นน้ำเพลิน เที่ยวด้อมเดินเล่นน้ำในลำธาร
เขาพระเมรุเอนอ่อนชะง่อนชะโงก เขยื้อนโยกวายุพัดเสียงฉัดฉาน
ระรื่นเรื่อยเฉื่อยฉ่ำพอสำราญ ต่างชื่นบานในอุราที่อาวรณ์
ภิรมย์รสปลดเปลื้องที่เรื่องทุกข์ เกษมสุขภิญโญสโมสร
จนแจ่มแจ้งแสงสีรวีวร พระเสร็จจรจากที่ศรีไสยา
แล้วสระสรงทรงเครื่องเรืองจำรัส เพชรรัตน์แก้วเก้าวาวเวหา
ทรงพระแสงเนาวรัตน์อัษฎา เสด็จออกหน้าพระโรงคัลด้วยทันที
เถลิงอาสน์เศวตฉัตรประภัสสร พร้อมนิกรเสนาบดีศรี
จึงตรัสสั่งพวกพหลแลมนตรี จะไปที่สิงขรในดอนดง
จงจัดแจงแต่งรถสุวรรณรัตน์ เทียมกัณฐัศว์ตัวประเสริฐระเหิดระหง
จะไปเฝ้านักสิทธ์บิตุรงค์ โดยจำนงเร่งรัดไปจัดการ
ขุนเสนาผู้รับสั่งมานั่งหมาย เลกเกณฑ์จ่ายทุกหมวดตรวจทหาร
เป็นการด่วนจวนเวลาอย่าช้าการ พวกทหารพลเรือนอย่าเชือนแช
พอหมายไปให้มาช้าไม่ได้ อย่านอนใจโดยรับสั่งอย่างกระแส
ประเดี๋ยวใจพร้อมพรั่งทั้งสังข์แตร กระบวนแห่ตั้งริ้วเป็นทิวไป ฯ
๏ ฝ่ายพระองค์ผู้ดำรงอาณาจักร เห็นพร้อมพรักเกณฑ์แห่แลไสว
พระชวนบุตรสุดที่รักร่วมฤทัย เสด็จไปทรงรถพระกลดบัง
เคลื่อนพหลพลทหารแล้วขานโห่ สำเนียงโกลาแซ่ทั้งแตรสังข์
รีบออกจากขอบเขตนิเวศน์วัง เข้าป่ารังร่มรื่นชื่นสำราญ
รุกขาเขาเหล่าสัตว์จัตุบาท บ้างวิ่งกลาดตามตรอกซอกละหาน
คณานกร่อนร้องก้องกังวาน เสียงประสานซ้อแซ้ฝูงแกกา
ทั้งนกไม้ในดงเหมหงส์ห่าน มีมานานหลายหลากมากนักหนา
จะร่ำไรไพรวันพรรณนา ครั้นจะว่าซ้ำซากจะมากมาย
ขอตัดบทงดไว้ในเรื่องป่า การที่ว่ามาก็มากฟังหลากหลาย
มันจะเลอะเปรอะหูไม่สู้สบาย ข้างเรื่องปลายมันจะจืดไม่ยืดยืน
ไปถึงที่บริเวณพระดาบส พร้อมกันหมดพักศาลาไม่ฝ่าฝืน
รถที่นั่งเรียงรายตามไฟฟืน เป็นกลางคืนต้องประทับหยุดหลับนอน ฯ
๏ ฝ่ายองค์พระอภัยวิไลลักษณ์ เสร็จสำนักกุฎีใหญ่ท้ายสิงขร
ครั้นพลบค่ำย่ำแสงพระทินกร พระจันทร์จรแจ่มหล้านภาลัย
พลางเสร็จออกนอกกุฏิ์หยุดประทับ ที่สำหรับเทศนาคนอาศัย
เคาะระฆังดังลั่นสนั่นไป พวกชีไพรพร้อมกันมาวันทา ฯ
๏ ฝ่ายพระองค์ทรงศิลมุนินทร์นาถ ตรัสประภาษแจ้งเหตุเทศนา
แสดงข้อบรมัตถ์อนัตตา สังขารามันไม่แน่ย่อมแปรปรวน
ก็สูญเปล่าเราท่านอย่าพันผูก อันเมียลูกชื่นชมเหมือนลมหวน
ไม่ยังยืนอยู่แท้ย่อมแปรปรวน มักทบทวนต่างต่างทั้งร่างกาย
มันไม่แน่แก่ชราทั้งตาหู เนื้อหนังยู่เค็มประดาพาฉิบหาย
ก็ย่อมเปนอนิจจังแก่ร่างกาย ยังไม่ตายดูสมเพชเวทนา
จงหยั่งจิตลงที่ในพระไตรลักษณ์ คงประจักษ์เห็นห่วงบ่วงตัณหา
เกิดผูกมัดรัดรึงไว้ตรึงตรา ทรมาสัตว์หลงให้วงเวียน
จงตั้งจิตคิดหวังในทางพระ สลัดสละราคาอันพาเหียร
คิดเป่าปัดตัดราคค่อยพากเพียร เหมือนกงเกวียนพาหมุนให้วุ่นไป
คือตัวสังสารวัฏตัดไม่ขาด ด้วยอำนาจจิตพะวงให้หลงใหล
อันปัญญาเหมือนพระขรรค์ค่อยฟันไป กว่าจะได้ทางประโยชน์โพธิญาณ
พระมุนินทร์แจ้งเหตุเทศนา ให้ศีลห้าถือเอาธรรมกรรมฐาน
หวังจะให้ตัดห่วงคือบ่วงมาร ไปนิพพานเปรมปราสถาวร
พอจบธรรมคำเทศน์แจ้งเหตุผล ให้ฝูงชนศิษย์จำเอาคำสอน
พวกศิษย์พากันไปหลับนอน พระภูธรเข้าในที่ไสยา ฯ
๏ ฝ่ายพระสุดสาครบวรนาถ สถิตอาสน์รถที่นั่งกำบังฝา
ครั้นรุ่งรางสร่างแสงพระสุริยา สกุณาร้องเรียกกันเพรียกดง
ไก่กระชั้นขันเจื้อยระเรื่อยเสียง เสนาะสำเนียงก้องในไพรระหง
กากะเหว่าเร้าเร่งพระสุริยง ก็ฟื้นองค์จากรถาไม่ช้านาน
ชวนพระหน่อนฤบาลชาญสมร บทจรไปกุฎีที่วิหาร
สะพรั่งพร้อมเสนีปรีชาชาญ เครื่องมัสการของฉันทั้งหวานคาว
ให้ยกไปไว้หน้าพระอาศรม ทั้งแกงต้มตีตราหุ้มผ้าขาว
ของต่างต่างเค็มมันเครื่องหวานคาว ทั้งมะพร้าวน้ำหอมมีพร้อมเพรียง
ขนเข้าไปไว้ที่หน้าพระอาศรม เครื่องขนมยกขึ้นวางข้างเฉลียง
จัดเอาของต่างต่างขึ้นวางเรียง สำหรับเลี้ยงนักพรตหมดด้วยกัน ฯ
๏ ฝ่ายพระองค์ทรงศิลมุนินทร์นาถ เสร็จลีลาศออกมาหน้าโรงฉัน
เห็นพระสุดสาครจรจรัล มาอภิวันท์บาทาฝ่าธุลี
ป่างพระองค์ทรงศิลมุนินทร์นาถ ตรัสประภาษโดยจริตกิจฤๅษี
เออเจ้าหายไม่เห็นมาก็กว่าปี หรือไพรีมีประชิดติดนคร ฯ
๏ ฝ่ายพระองค์ผู้ดำรงไอศวรรย์ บังคมคัลทูลนักสิทธ์อดิศร
ไปเยี่ยมแม่มัจฉาในสาคร กับภูธรพระโยคีผู้ปรีชา
แล้วทูลความตามชนนีนาถ ขอกราบบาทในพระองค์ทรงสิกขา
ว่าชาตินี้มีกรรมจำนิรา มิได้มาฉลองคุณพระมุนี
เพราะเป็นสัตว์มัจฉาใช่มานุษย์ ไม่บริสุทธ์สารพัดจะบัดสี
แม้นชาติหน้าขอเป็นข้าฝ่าธุลี กว่าชีวีจะวอดวายทำลายลาญ
พระทรงฟังถ้อยคำที่ร่ำสั่ง ถวิลหวังวรนุชสุดสงสาร
แม้นไม่ได้มัจฉายุพาพาล จะวายปราณเสียในคลื่นไม่คืนเป็น
พระตรัสว่าแม่ของเจ้าคุณเขามาก เมื่อยามยากเข็ญใจก็ได้เห็น
สู้อุ้มพาฝ่าคลื่นให้คืนเป็น มาพบเห็นเจ้าประคุณพระมุนินทร์
พระตรัสพลางทางเรียกพระเจ้าหลาน กุมารคลานเข้าไปดั่งใจถวิล
บังคมเบื้องบาทบงส์องค์มุนินทร์ พระทรงศีลอวยชัยพลางให้พร
จงจำเริญสุขาอย่ามีทุกข์ ให้ผาสุกภิญโญสโมสร
จงเรืองสิทธ์ฤทธิไกรขจายขจร ทั่วนครชนะหมดปรากฏไป
สุมาลีชีละเวงวัณฬาราช ทั้งสองนาฏพจนาพลางปราศรัย
ต่างเชยชมพระเจ้าหลานสำราญใจ พระหน่อไทกราบก้มประนมกร ฯ
๏ ฝ่ายพระจอมสิขรินมุนินทร์นาถ ให้โอวาทลูกยานัดดาสมร
จงสงเคราะห์เหล่าอาณาประชากร เลี้ยงราษฏรวงศาเสนานาย
ใครทำชอบตอบแทนให้สมยศ ได้ปรากฏสืบไปเหมือนใจหมาย
อุตส่าห์สร้างทางบุญอย่าวุ่นวาย ทั่งไพร่นายคุ้มขังทั้งแผ่นดิน ฯ
๏ สุดสาครคำนับรับบรรหาร พลางกราบกรานจะกลับวังดั่งถวิล
ศิโรราบกราบอนงค์องค์ยุพิน ออกจากถิ่นสิงคุตรกับบุตรพลัน
มาทรงรถบทจรจากอาวาส ระดาดาษพร้อมพหลพลขันธ์
จากประเทศเขตแคว้นแดนอรัญ สำเนียงลั่นกึกก้องทั้งท้องดง
ทั้งเสียงพลเสียงรถอัศวราช ระดาดาษเดินในไพรระหง
ล้วนเกณฑ์แห่แออัดจัตุรงค์ ทั้งทวนธงรีบมาในป่าดอน
ไม่ยับยั้งรั้งราโยธาหาญ ข้ามห้วยธารเดินทางหว่างสิงขร
พระเร่งรีบแสนยาพลากร ไม่แรมร้อนมากระทั่งถึงลังกา
หยุดประทับคับคั่งกันพรั่งพร้อม ฝ่ายพระจอมนครินทร์ปิ่นมหา
เสด็จเข้าเวียงวังทั้งลูกยา ขึ้นมหาปรางค์มาศปราสาททอง ฯ
๏ อันบทเบื้องเรื่องนี้ของดไว้ จะกล่าวในอนุสนธิ์ยุบลสนอง
ถึงกษัตริย์ขัตติย์วงศ์จำนงปอง ได้ครอบครองเหมราเจ้าธานี
ทรงพระนามตามนุสนธิ์กัมพลรัตน์ เสวยสวัสดิ์เมืองเอกภิเษกศรี
ในประเทศเขตแคว้นแดนบุรี ทั้งยาวรีใหญ่โตมโหฬาร
กำแพงทำด้วยศิลาหนาสนัด รอบจังหวัดนคเรศเขตสถาน
สะพรั่งพร้อมโหราพฤฒาจารย์ มีทหารสิบหมื่นพื้นฉกรรจ์
บ้านเศรษฐีมีทรัพย์นับด้วยโกฏิ เกิดประโยชน์มั่งมีดีขยัน
แต่เมืองขึ้นกษัตราก็กว่าพัน เรือกำปั่นทุกประเทศเขตนคร
บ้างไปมาค้าขายมิได้ขาด ประชาราษฎร์สุโขสโมสร
ก็อิ่มเอมเปรมปราสถาพร ทั่วนครไพบูลย์จำรูญเรือง
มีนงลักษณ์อัคเรศมเหสี ชื่อบุปผามาลีฉวีเหลือง
ดั่งดวงจันทร์เพ็ญบูรณ์จำรูญเรือง เป็นศรีเมืองเหมราในธานินทร์
มีสนมกรมในวิไลลักษณ์ ประไพพักตร์พริ้มเพริศดูเฉิดฉิน
ทั้งเอวองค์ทรงศอลอออินทร์ เหมือนกินรินเยื้องย่างสำอางตา
ดั่งดาวล้อมศศิธรจรกระจ่าง ส่องสว่างอำพนบนเวหา
เฉลิมยศไทท้าวเจ้าพารา ดั่งพระยาจักรพรรดิสวัสดี
พระอิ่มเอมเปรมปราเป็นผาสุก นิราศทุกข์อิศโรดั่งโกสีย์
มีเอกองค์นงนุชพระบุตรี นวลฉวีเปล่งปลั่งดั่งสุวรรณ
ทรงพระนามเยาวเรศเกศพัฒน์ พึ่งกำดัดรุ่นราวสาวสวรรค์
ประไพพริ้มนิ่มเนื้อเหมือนเจือจันทน์ ฉวีวรรณหอมหวนรัญจวนใจ
พระบิตุรงค์องค์ชนนีนาฏ แสนสวาทดั่งชีวิตพิสมัย
จัดพี่เลี้ยงลูกมหาเสนาใน ล้วนวิไลสี่นางสำอางองค์
เฉลิมยศพระบุตรีเป็นที่รัก ถนอมศักดิ์ในสกูลประยูรหงส์
ชื่ออำพันอำไพวิไลทรง อีกสองอนงค์ชื่อมณฑาสารภี
ประคองเคียงเป็นพี่เลี้ยงสุดาขนิษฐ์ เป็นที่ชิดสารพัดช่วยขัดสี
ให้เรียกคุณพระพี่เลี้ยงเคียงบุตรี อยู่ปรางค์ศรีคล้ายเจ้าจอมหม่อมอยู่งาน
อันองค์ท้าวเจ้าบุรินทร์ปิ่นพิภพ ขจรจบทุกประเทศเขตสถาน
ก็เลื่องลือชื่อเสียงมานมนาน ทุกถิ่นฐานเกรงเดชทุกเขตคัน
พวกพานิชไปมาเที่ยวค้าขาย แสนสบายปรีดิ์เปรมเกษมสันต์
พวกเศรษฐีรับขึ้นไว้ขายทุกวัน หมดด้วยกันตึกห้างเขาตั้งราย
คอยรับของลูกค้าแลวาณิช สำราญจิตหมดทุกบ้านตั้งร้านขาย
ปราศจากคนพาลสำราญกาย ไม่วุ่นวายมั่งคั่งทั้งนคร
ข่าวระบือลือพระนุชบุตรท่านท้าว ว่างามราวกะอนงค์องค์อัปสร
ทุกประเทศเขตแคว้นแดนนคร มาง้องอนขออนงค์องค์ธิดา
ท้าวเธอไม่ให้ปันด้วยกันหมด ไม่สมยศสมชาติวาสนา
แต่มาง้อขออนงค์องค์ธิดา ท้าวเธอว่ามิใช่เนื้อเชื้อตระกูล
ไม่ประสงค์จงใจไว้เป็นเขย อย่าพูดเลยเร่งไปจากไอศูรย์
ไม่คบค้าพวกระยำต่ำตระกูล จะเสื่อมสูญศักดิ์ไปไม่นิยม
ทุกพาราก็ไม่รอมาขอสู่ ท้าวเธอขู่เสียออกยับทั้งทับถม
ทุกบ้านเมืองเคืองขัดอัดอารมณ์ ต้องเกรียมกรมฟังแต่ชื่อลือขจร
แม้นจะคิดรบรับเป็นทัพศึก ก็เห็นลึกจะได้ชมสมสมร
ถึงจะไปราวีตีนคร เข้าราญรอนอย่างไรเขาไม่กลัว
พวกกษัตริย์เหล่านั้นให้อั้นอ้น เป็นความจนเสียทั้งนั้นต้องสั่นหัว
คิดขยั้นครั่นคร้ามให้ขามกลัว รู้กันทั่วทุกพาราระอามือ
ถึงจะแต่งคนผู้ไปสู่ขอ จะล่วงล่อท่าไรเขาไม่ถือ
ความก็รู้กันทั่วกลัวฝีมือ ถึงจะดื้อด้านไปเขาไม่ยอม
ทุกประเทศเขตพาราระอายศ ทั่วกันหมดตรอมใจแทบไผ่ผอม
เหมือนกบเฝ้าชายกระแสจนแก่งอม ต้องอดออมเหมือนมดแดงแฝงอัมพวา ฯ
๏ จะขอกล่าวราวความไปตามเรื่อง ถึงข่าวเมืองฝ่ายสยามตามภาษา
นัครังจังหวัดกรุงรัตนา ด้วยพาราเริศร้างค้างมานาน
ไม่มีผู้บำรุงกรุงกษัตริย์ จักรพรรดิอิศรามหาศาล
ขุนเสนีปรีชาว่าราชการ แทนพระผ่านภพไกรในบุรินทร์
ก็เหลือที่จะรักษาอาณาเขต ถิ่นประเทศนัครังดั่งถวิล
จึงปรึกษากันกับเหล่าชาวบุรินทร์ จะไปถิ่นรมจักรนัครา
ต่างยินยอมพร้อมกันรีบผันผาย ทั้งไพร่นายเดินในไพรพฤกษา
สิบห้าวันบรรลุถึงพารา ขุนเสนาข้าเฝ้าเข้าในวัง ฯ
๏ ป่างพระจอมนครินทร์ปิ่นกษัตริย์ ออกแท่นรัตน์โดยในพระทัยหวัง
พร้อมเสนาข้าเฝ้าเข้าในวัง หมอบสะพรั่งดาษดาหน้าพระลาน ฯ
๏ ฝ่ายเสนีรัตนาเข้ามาเฝ้า ต่างก้มเกล้าทูลแจ้งแถลงสาร
ขอพระองค์ทรงศักดิ์จักรพาล อันถิ่นฐานธานีไม่มีใคร
จะปกครองไพร่ฟ้าอาณาเขต ผ่านนิเวศน์ปราบยุคให้สุกใส
พอปกเกล้าเหล่าประชาเสนาใน ให้เย็นใจราษฎรไม่ร้อนรน ฯ
๏ ป่างพระองค์ทรงโลกเฉลิมภพ ได้ฟังจบเขาแสดงแจ้งนุสนธิ์
โองการตรัสข้อความตามยุบล เราก็จนใจนักหนาเสนานาย
จำจะต้องไปทูลมูลเหตุ ให้ทรงเดชโปรดเกล้าเราทั้งหลาย
อย่าว้าวุ่นไปเลยเจ้าทั้งบ่าวนาย มาผันผายไปกับข้าอย่าปรารมภ์ ฯ
๏ ฝ่ายพระปิ่นนคเรศเกศกษัตริย์ สั่งให้จัดเลี้ยงขุนนางอย่างประถม
แล้วประทานรางวัลอันอุดม ทุกหมู่กรมแต่บรรดามาด้วยกัน
แล้วพระองค์ทรงสั่งกรมท่า จัดเภตราทั้งพหลพลขันธ์
เราจะไปเฝ้าองค์พระทรงธรรม์ ในเจ็ดวันจะข้ามฝั่งไปลังกา
ขุนเสนีอภิวาทมาบาดหมาย พลนิกายวังเวรเกณฑ์อาสา
พวกต้นหนคนชำนาญการเภตรา ลงนาวาลำทรงเรือหงส์บิน
ที่นั่งรองเหราเรือม้าน้ำ เป็นสองลำโดยพระองค์ประสงค์ถวิล
ทั้งเรือนำตามท้าวเจ้าบุรินทร์ จัดให้สิ้นร้อยลำประจำการ
เปลี่ยนเชือกเสาเพลาใบสายสมอ ทั้งกว้านช่อเครื่องเสบียงเลี้ยงทหาร
พระสั่งเสร็จเสด็จขึ้นมิทันนาน เข้าสถานปรางค์ปราสถาวร
ไปเฝ้าท้าวทศวงศ์ดำรงราชย์ บวรนาถบพิตรอดิศร
แล้วทูลความตามเรื่องราษฎร มาวิงวอนขอกษัตริย์ขัตติยา ฯ
๏ ท้าวทศวงศ์ทรงฟังว่าจังหวัด ไม่มีกษัตริย์ครองวังเป็นฝั่งฝา
ฉวยเกิดศึกฮึกโหมโจมเข้ามา อันพาราก็จะป่นไม่ทนทาน
ควรอยู่แล้วจะไปทูลพระนักสิทธ์ เธอช่วยคิดฝังปลูกให้ลูกหลาน
ชอบของเขาเราต้องไปจึ่งได้การ แม้นเนิ่นนานหน่วงไว้ภัยจะมี ฯ
๏ ฝ่ายพระศรีสุวรรณวงศ์ดำรงราชย์ ทูลลาบาทบงกชบทศรี
ท้าวอวยชัยให้พิพัฒน์สวัสดี ขออย่ามีทุกข์ภัยในคงคา
พระชนนีว่าพ่อไปในสิงหล เอาผู้คนสาวใช้ไปด้วยหนา
จะได้แต่งเอมโอชโภชนา ในคงคายากแค้นแสนกันดาร ฯ
๏ ฝ่ายพระศรีสุวรรณวงศ์พงศ์กษัตริย์ ชุลีหัตถ์ทูลแจ้งแถลงสาร
เอาสตรีไปใช้ไม่ได้การ ต้องเป็นภารธุระไปในทะเล
จะด่วนไปด่วนมาไม่ช้านัก พอประจักษ์ตามแต่ท่านจะหันเห
เหลือลำบากยากใจในทะเล ก็ว้าเหว่วิญญาณ์สารพัน ฯ
๏ ท้าวทศวงศ์ทรงฟังว่ายังนี้ ไม่สู้ดีเดือดร้อนได้ผ่อนผัน
เป็นบุรุษเกิดมาในสามัญ ต้องพัวพันเครื่องหวานสมานคอ ฯ
๏ นางพระยาว่าพ่อขาฟังตาเฒ่า ตัณหาเข้ากระดูกยิ่งจริงจริงหนอ
จนฟันหักหัวหงอกพูดกลอกคอ หนุ่มตะกอสู้ไม่ได้พวกไก่ชน
ยิ่งแก่ตัวก็ยิ่งมัวด้วยอีสาว ใครว่ากล่าวโกรธาทำตาถลน
แกไม่นิ่งอดสูแก่ผู้คน ดูช่างซนสิ้นท่าพวกบ้ากาม ฯ
๏ ท้าวทศวงศ์ทรงฟังมเหสี ว่ายายนี่แกจะบาปพูดหยาบหยาม
ราวกับข้าขัดสนคนตะกลาม จะให้ตามใจยายเห็นตายจริง
จะต้องอดเหมือนกับมดเห็นของหวาน อ้ายน้ำตาลมันหายกลายเป็นขิง
ยายอย่ามาขู่ตะคอกพูดหลอกลิง เป็นความจริงข้าไม่เชื่อเหลือระอา ฯ
๏ ฝ่ายพระศรีสุวรรณวงศ์ดำรงราชย์ มาปราสาทสองนางพลางปรึกษา
พี่จะต้องข้ามฝั่งไปลังกา เมืองรัตนาร้องทุกข์ต้องไปทูล
แก่พระจอมมุนินทร์ปิ่นนักสิทธ์ ให้ทรงฤทธิ์หาผู้ใดครองไอศูรย์
ต้องดับร้อนเสวกาหาประยูร คือตระกูลลูกหลานในว่านเครือ
ไปเป็นเจ้านคราช้าไม่ได้ ฉวยเกิดภัยรุกรานเป็นด้านเหนือ
จะเสียทั้งราชการพวกว่านเครือ ต้องเป็นเหยื่อกับศัตรูหมู่อรินทร์ ฯ
๏ มเหสีสององค์ทรงสดับ น้อมคำนับทูลถามตามถวิล
ขอตามเสด็จเสร็จไปไกลบุรินทร์ ประเทศถิ่นลังกาน้องปรารมภ์ ฯ
๏ พระตรัสว่าอย่าไปเลยน้องรัก ไม่ช้านักเสร็จธุระไม่สะสม
อยู่ระวังกรุงศรีบุรีรมย์ ไปตากลมทำไมน้องไม่ต้องการ
อยู่ปราสาทราชวังในจังหวัด ได้ปรนนิบัติสองพระองค์ดำรงสถาน
เธอป่วยไข้ก็จะได้พยาบาล แสนรำคาญด้วยพระองค์ทรงชรา
สองประนมก้มกรานประสานหัตถ์ ไม่อาจขัดทรงเดชพระเชษฐา
พระสั่งเสร็จเสด็จเข้าไสยา ขุนเสนาถอยกำปั่นออกทันที
ประทับท่าหน้าด่านเมืองปากน้ำ ลอยเรียงลำที่นั่งหงส์ปักธงศรี
มาเตรียมพร้อมทั้งพหลแลมนตรี กะลาสีลงประจำลำละพัน
ประทุกเสร็จเครื่องเสบียงเลี้ยงทหาร คอยพระผ่านภพไกรเจ้าไอศวรรย์
ฝ่ายพระจอมโมลีศรีสุวรรณ พอสุริย์ฉันส่องหล้านภาลัย
พระฟื้นองค์สรงสนานสำราญกิจ สั่งมิ่งมิตรสองสุดาพลางปราศรัย
แล้วทรงเครื่องเรืองรองทองอุไร พลางสอดใส่ฉลององค์อลงกรณ์
ทรงภูษาแย่งกระหนกเครือนกคาบ เป็นลายกาบเกี่ยวกระหวัดประภัสสร
เจียระบาดตาดแดงแย่งมังกร ชายแครงงอนลายกระหนกวิหคบิน
ตาบประดับทับทรวงดวงกุดั่น สังวาลวัลย์เพราเพริศดูเฉิดฉิน
อร่ามเรืองเฟื่องห้อยฝังพลอยนิล เข็มขัดจินดาสลับเพชรวับวาว
ทรงมหามงกุฎบุษยรัตน์ ดอกไม้ทัดจอนเกศฝังเพชรขาว
พาหุรัดทับทิมแดงสุกแสงวาว นพเก้าธำมรงค์เครื่องลงยา
ครั้นเสร็จสรรพจับพระแสงยุรยาตร มาปรางค์มาศบิตุรงค์พร้อมวงศา
ศรีสุวรรณกราบก้มบังคมลา กษัตราเสร็จออกมานอกวัง
ท้าวทศวงศ์ทรงเสลี่ยงออกไปหน้า นางพระยาทรงวอรออยู่หลัง
ศรีสุวรรณทรงรถามีฝาบัง รถข้างหลังมเหสีสองลีลา
พระกฤษณาเทพินนิลกัณฐี ทั้งองค์ตรีพลำนั้นอ่อนชันษา
อีกอัมพวันนั้นไปรถพระมารดา กษัตราเขยสะใภ้ลงไปตาม
กระบวนแห่แตรสังข์สะพรั่งพร้อม ส่งพระจอมนครินทร์ปิ่นสยาม
ทั้งเสนามนตรีที่ไปตาม ขี่คานหามขึ้นแคร่แลเป็นทิว
พอไปถึงเมืองด่านชานสมุทร พากันหยุดยับยั้งกำลังหิว
พวกปากน้ำทำของกองเป็นทิว ให้แก้หิวกินไปทั้งไพร่พล
พวกขุนนางข้างเคียงเลี้ยงสำรับ คนกำกับอยู่บนบกบ้างยกขน
ทั้งหมากพลูจับจ่ายให้ทุกคน แล้วให้ขนของถวายไปในเรือ ฯ
๏ ฝ่ายตาเฒ่าเจ้าพาราเมืองปากน้ำ แกให้ทำเลี้ยงคนของล้นเหลือ
พวกทหารที่สำหรับกำกับเรือ ใส่หมวกเสื้อกำมะหยี่ล้วนสีทอง
ฝ่ายพระศรีสุวรรณวงศ์ดำรงราชย์ อภิวาทแล้วประมูลทูลฉลอง
ลูกขอบังคมลาฝ่าละออง กษัตริย์สองอวยชัยไปจงดี
ปราศจากโพยภัยอย่าได้แผ้ว ให้คลาดแคล้วความทุกข์เป็นสุขี
ทั้งโรคันอันตรายอย่าได้มี จงเปรมปรีดิ์ลาภยศปรากฏไป ฯ
๏ พระคำนับรับพรถาวรสวัสดิ์ สองกษัตริย์ยินดีจะมีไหน
พอฤกษ์ดีตีกลองลั่นฆ้องชัย ภูวไนยเสด็จตรงไปลงเรือ
พอลมดีคลี่ใบขึ้นใส่รอก ให้แล่นออกกำปั่นใหญ่ไปฝ่ายเหนือ
พลางชักใบครบถ้วนกระบวนเรือ แล่นไปเหนือเกาะเรียงเฉียงอุดร ฯ
๏ พวกกษัตริย์ส่งเสร็จเสด็จกลับ มาคั่งคับทั้งทหารชาญสมร
ถึงนิเวศน์ไทท้าวเจ้านคร เสด็จจรเข้ามนเทียรวิเชียรพราย ฯ
๏ จะกล่าวลำกำปั่นสุวรรณหงส์ ออกแล่นตรงข้ามวนชลสาย
ไม่มีคลื่นชื่นบานสำราญกาย แสนสบายลมส่งไปตรงทาง
ชมละเมาะเกาะเกียนดั่งเขียนวาด รุกขชาติราวกับไม้ในกระถาง
พระสุริย์ฉายบ่ายเบนเย็นนภางค์ แล่นสล้างลมเฉื่อยเรื่อยเรื่อยไป
ฝูงกระโห่โลมาแลราหู เป็นหมู่หมู่ว่ายเรียงเคียงไสว
ฝูงพิมพาพาพวกพิมพาไป ปลาวาฬใหญ่ใหญ่เท่าสำเภาจร
ฝูงโลมามาว่ายอยู่คลายคล่ำ บ้างผุดดำดำไคลชายสิงขร
เหล่าฉลามล้วนฉลามตามกันจร สลับสลอนเวียนว่ายในสายชล
ฝูงฉนากล้วนฉนากไม่จากคู่ เป็นหมู่หมู่ว่ายเกลือกเสลือกสลน
เหล่าจระเข้เหราในสาชล บ้างผุดพ่นน้ำพรายกระจายฟอง
ฝูงเงือกงูชูหางกลางสมุทร บ้างดำผุดไล่กันผันผยอง
เหล่าม้าน้ำทำท่าม้าลำพอง ขึ้นว่ายล่องโดดด้นชลธี
ฝูงช้างน้ำนำโขลงชักโยงเพื่อน ขึ้นว่ายเกลื่อนกลาดไปในวิถี
ฝูงหมูน้ำดำวนชลธี เที่ยวว่ายรี่กลางมหาชลาลัย
พระสุริยงลงลับพยับพลบ คลื่นกระทบนาวาคงคาใส
จันทร์กระจ่างกลางมหานภาลัย ต่างแล่นใบรีบมาในวาริน
สองเดือนครึ่งถึงลังกาอาณาเขต ถิ่นประเทศทางมหาชลาสินธุ์
ให้ทอดท่าหน้าด่านชานบุรินทร์ พร้อมกันสิ้นเรือแพคนแจจัน ฯ
๏ จะกล่าวฝ่ายนายด่านเมืองปากน้ำ ตาแกจำเรือได้รีบผายผัน
เห็นลำหงส์ธงทองของสำคัญ ก็พากันรีบไปในเภตรา
เข้าเฝ้าองค์ผู้ดำรงรมจักร พระทรงศักดิ์ออกแท่นรัตน์ตรัสเรียกพา
พวกขุนนางนายด่านชานชลา พลางโอภาถามไต่ในนคร
อยู่ด้วยกันปรีดาเป็นผาสุก นิราศทุกข์ภิญโญสโมสร
ทั่วประเทศเขตแคว้นแดนนคร ก็ถาวรอิ่มเอมเกษมทรวง
ครั้นเฝ้าเสร็จทูลลากลับมาด่าน สั่งทหารรีบไปในวังหลวง
เรียกขุนนางข้าเฝ้าเจ้ากระทรวง อย่าให้หน่วงช้าไว้เร่งให้ทูล
พวกม้าใช้รีบไปถึงนิเวศน์ เข้าแจ้งเหตุท่านผู้ใหญ่ในไอศูรย์
ขุนเสนีรับไว้เข้าไปทูล มาพร้อมมูลคอยเฝ้าเจ้าลังกา ฯ
๏ ฝ่ายพระสุดสาครบวรนาถ ออกอำมาตย์บนบัลลังก์ที่นั่งขวา
ขุนเสนีกราบงามลงสามลา ทูลกิจจาบาทบงสุ์พระทรงชัย ฯ
๏ ฝ่ายกษัตริย์ธิบดินทร์ปิ่นไอศูรย์ อำมาตย์ทูลชี้แจงแถลงไข
จึ่งดำรัสตรัสสั่งเสนาใน เราจะไปรับเสด็จประเวศวัง
จัดกระบวนถ้วนทุกหมู่มยูรฉัตร พร้อมขนัดเกณฑ์แห่ทั้งแตรสังข์
มโหระทึกกึกก้องฆ้องระฆัง พัดโบกบังสุริยาแลจามร ฯ
๏ ฝ่ายเสนีกรมวังมาสั่งหมาย ให้ทนายขุนเสมียนเขียนอักษร
เร่งบาดหมายจ่ายคนพลนิกร อัสดรรถนั่งอลังการ
ทุกหมู่หมวดตรวจตรากันมาพร้อม คอยพระจอมนครามหาศาล
ฝ่ายพระมิ่งเมืองลังกาปรีชาชาญ จากสถานเสด็จออกนอกบุรินทร์
ยกกระบวนทวนธงลงไปด่าน พร้อมทหารตรงไปท่าชลาสินธุ์
จัดบัลลังก์ที่นั่งศรีมณีนิล พร้อมกันสิ้นดั้งกันเป็นหลั่นไป
เห็นกำปั่นจอดเรียงเคียงขนาน พระผู้ผ่านลังกาตรัสปราศรัย
แล้วเสด็จขึ้นกำปั่นด้วยทันใด พลางเข้าไปกราบก้มบังคมคัล ฯ
๏ ฝ่ายพระจอมนครินทร์รมจักร เห็นหลานรักปรีดิ์เปรมเกษมสันต์
จึ่งปราศรัยการพาราสารพัน ถามถึงองค์ทรงธรรม์พระมุนี ฯ
๏ ฝ่ายพระสุดสาครบวรนาถ บังคมบาทบงกชบทศรี
ทูลแถลงแจ้งความสามมุนี ท่านเปรมปรีดิ์ผาสุกทุกทิวา ฯ
๏ ฝ่ายพระศรีสุวรรณวงศ์ดำรงราชย์ ตรัสประภาษกับพระหลานด้วยหรรษา
ว่าอานี้มิมาก็ต้องมา กรุงรัตนาเขามาร้องต้องมาทูล
ว่าจะขอหน่อเนื้อเชื้อกษัตริย์ ไปครองสมบัติเวียงชัยมไหสูรย์
เขาร้องทุกข์กับอาต้องมาทูล พวกประยูรคงต้องให้ไปสักคน ฯ
๏ ฝ่ายพระสุดสาครบวรนาถ ฟังประภาษแจ้งความตามนุสนธิ์
แล้วทูลเชิญธิบดินทร์ปิ่นสกล ภูวดลเสด็จไปในลังกา
ฝ่ายพระศรีสุวรรณวงศ์ดำรงราชย์ ก็ยุรยาตรจากกำปั่นด้วยหรรษา
มาทรงเรือพระที่นั่งอลังการ์ กระบวนท่าเร่งพายตามชายชล
ถึงเมืองด่านธารท่าชลาสินธุ์ เชิญภูมินทร์ขึ้นรถาพาพหล
จัตุรงค์เสนาพลาพล ไปสิงหลนคเรศนิเวศน์วัง
ถึงประทับกับเกยที่นั่งรัตน์ สองกษัตริย์เสร็จสมอารมณ์หวัง
พวกเถ้าแก่แออัดจัดในวัง มาพร้อมพรั่งกราบก้มบังคมคัล
เสาวคนธ์สุลาลีศรีสวัสดิ์ มาเฝ้ากษัตริย์ปรีดิ์เปรมเกษมสันต์
พระปราศรัยสุณิสาวิลาวัณย์ อยู่ด้วยกันผาสุกหรือทุกข์ภัย
แล้วตรัสเรียกนัดดามาหาปู่ เจ้าก็อยู่ดีหรือหนาพลางปราศรัย
นรินทร์รัตน์สุริย์วงศ์พระทรงชัย คลานเข้าไปกราบก้มประนมกร
พระลูบหลังลูบหน้าว่าไฉน ช่างโตใหญ่ขึ้นเจียวหลานชาญสมร
ทั้งรูปร่างก็ละม้ายคล้ายบิดร พระอวยพรให้พิพัฒน์สวัสดี
ทั้งสองนางพลางไปแต่งสุวรรณภาชน์ ถวายพระบาทจอมเจิมเฉลิมศรี
ทั้งเครื่องเคียงต่างต่างของอย่างดี มาตั้งที่แท่นรัตน์ชัชวาล ฯ
๏ ฝ่ายพระจอมนครินทร์ปิ่นกษัตริย์ ขึ้นแท่นรัตน์เสวยข้าวของคาวหวาน
แล้วเสด็จเข้าปรางค์รัตน์ชัชวาล นางอยู่งานโบกปัดพัชนี
ปางพระสุดสาครบวรนาถ ให้เตรียมราชรถทองละอองศรี
พระเจ้าอาจะเสด็จไปคีรี เฝ้ามุนีสามพระองค์ในดงดอน
วันพรุ่งนี้มาประทับรับเสด็จ ให้พร้อมเสร็จคอยบพิตรอดิศร
ทั้งจัตุรงค์เสนาพลากร อัสดรมิ่งม้าอาชาไนย
ครั้นสั่งเสร็จแล้วเสด็จยุรยาตร เข้าปรางค์มาศเนาวรัตน์จำรัสไข
ขุนเสนามาสั่งทั้งนอกใน พลไพร่มาให้ถ้วนกระบวนเกณฑ์
เครื่องอาวุธยุทธนาอย่าให้ขาด เสื้อสักหลาดเบิกในคลังทั้งดั้งเขน
เร่งสั่งกันไปให้เสร็จทั้งเจ็ดเวร มาตามเกณฑ์อย่าให้ขาดราชการ
สัสดีเดินหมายไปทุกแห่ง ตามตำแหน่งพลอาสาโยธาหาญ
พอรุ่งแจ้งแสงสีรวีวาร พระผู้ผ่านภพไกรตื่นไสยา
แล้วสระสรงทรงเครื่องเรืองระยับ ออกประทับพระโรงคัลด้วยหรรษา
ทั้งสององค์พงศ์กษัตริย์ขัตติยา พวกเสนาพร้อมเพรียงกันเรียงราย
กระบวนแห่แลสะพรั่งตั้งขนัด ทั้งรถรัตน์ฝากระจกกระหนกฉาย
เทียมอาชามาเคียงกันเรียงราย เสนานายทุกตำแหน่งจัดแจงพล ฯ
๏ สองกษัตริย์เสด็จตรงมาทรงรถ พร้อมกันหมดแล้วให้เลื่อนเคลื่อนพหล
จัตุรงค์แสนยาพลาพล จรดลไปสิงคุตรถึงกุฎี
สองพระองค์ลงจากรถที่นั่ง ตรงไปยังพระมุนินทร์ปิ่นฤๅษี
พอพระองค์เสด็จออกนอกกุฎี ประทับที่หน้าบรรณศาลา
ศรีสุวรรณเข้าประนมบังคมบาท ภูวนาถทรงเดชพระเชษฐา
สุดสาครอ่อนเกศกราบบิดา ท่านสิทธาทักถามตามทำนอง
พ่ออยู่ดีปรีดาเป็นผาสุก หรือมีทุกข์หมกมุ่นให้ขุ่นหมอง
มีกังวลสิ่งใดในใจปอง เชิญพระน้องแจ้งอรรถวัจนา ฯ
๏ ฝ่ายพระศรีสุวรรณวงศ์ดำรงราชย์ อภิวาททูลเหตุพระเชษฐา
ว่าเสนีในบุรีรัตนา ชวนกันมาร้องทุกข์ว่าเหลือทน
ไม่มีใครปกป้องครองนิเวศน์ ฉวยเกิดเหตุศึกมาโกลาหล
ไม่มีเจ้าจอมอาณาประชาชน ทั้งผู้คนจะวิบัติกำจัดจร ฯ
๏ ป่างพระองค์ทรงศิลมุนินทร์นาถ ได้ทราบบาทบพิตรอดิศร
จึงเอื้อนอรรถตรัสว่าด้วยอาวรณ์ การนครแล้วแต่น้องจะตรองไป
พี่ก็ทรงบรรพชาสิกขาบท เจริญพรตมิใช่กิจผิดวิสัย
พ่อจัดแจงดูให้งามตามแต่ใจ ควรแก่ใครจะไปอยู่เป็นผู้ครอง
อันวงศ์ญาติเรานี้ก็มีถม จะปรารมภ์อะไรเล่ากะเจ้าของ
พ่อให้หามาประมวลใครควรครอง แล้วแต่น้องจะเห็นใครจงให้ปัน ฯ
๏ ฝ่ายพระศรีสุวรรณวงศ์พงศ์กษัตริย์ สนองอรรถรับโองการกับหลานขวัญ
แล้วทูลลาพระองค์ผู้ทรงธรรม์ จากเขตคันสิงคุตรไม่นอนใจ
เสด็จมาทรงรถาให้คลาเคลื่อน เข้าดงเถื่อนยางยูงสูงไสว
เดินนิกรมายังรุ่งถึงกรุงไกร เสด็จเข้าในเวียงวังเมืองลังกา
ประทับร้อนผ่อนสบายในปราสาท แล้วยุรยาตรออกขุนนางสั่งมหา
เสนีใหญ่ในนิเวศน์เกศลังกา เร่งตรวจตรากำปั่นใหญ่ไปทุกเมือง
สั่งอาลักษณ์พนักงานแต่งสารศรี ทุกบุรีแจ้งความไปตามเรื่อง
แต่บรรดาญาติวงศ์ดำรงเมือง จงเขียนเรื่องราชสารลงลานทอง
ขุนอาลักษณ์บังคมบรมนาถ ไปแต่งราชสารตามเนื้อความสนอง
พอสำเร็จเสร็จการลงลานทอง ม้วนใส่กล่องลงยาราชาวดี
พระสั่งเสร็จแล้วเสด็จยุรยาตร เข้าปรางค์มาศไพฑูรย์จำรูญศรี
พวกเสนามากำปั่นด้วยทันที ให้ขัดสีเปลี่ยนเสาทั้งเพลาใบ
จัดกัปตันแต่บรรดากะลาสี ใครรู้ที่เขตแขวงตำแหน่งไหน
กับเสนาแต่บรรดาพวกจะไป พร้อมกันในสามวันดั่งสัญญา
ครั้นเสร็จสรรพกลับเข้าไปในนิเวศน์ คอยทรงเดชพร้อมกันต่างหรรษา
พอพระจอมรมจักรนัครา เสร็จออกมาแท่นที่มณีพราย
ขุนอาลักษณ์พนักงานเชิญสารศรี มาตั้งที่ประมูลทูลถวาย
พวกเสนีที่จะไปทั้งไพร่นาย กราบถวายบังคมลาเสนาทูล ฯ
๏ ฝ่ายพระจอมนครเรศเกศกษัตริย์ โองการตรัสพวกจะไปทุกไอศูรย์
ประทานเงินตามที่บริบูรณ์ มากประมูลเสื้อผ้าบรรดาไป
ครั้นเสร็จสรรพกลับเข้าปรางค์ปราสาท ขุนอำมาตย์รับสารแล้วขานไข
เอาพานทองสองชั้นใส่สารไป รีบครรไลแห่ตรงไปลงเรือ
ที่จะไปเพชรกำพลเร่งขวนขวาย เอาหัวบ่ายบากไปข้างฝ่ายเหนือ
พวกไปเมืองสุลาลัยกลับไปเรือ คัดหางเสือล่องน้ำไปตามทาง
ที่จะไปเมืองเซ็นเห็นแผนที่ ออกแล่นรี่เร็วรัดไม่ขัดขวาง
ได้ลมเรื่อยเฉื่อยฉ่ำไปตามทาง แล่นคว้างคว้างเร็วมาในสาคร
พวกไปเมืองสินชัยชักใบขึง พอลมตึงเป่าแตรแซ่สลอน
ให้ตั้งเข็มเล็มไปหมายนคร ตรงทางจรทิศใต้รีบไปพลัน
ข้ามละเมาะเกาะแก่งทุกแห่งหน ต่างเร่งร้นใช้ใบรีบผายผัน
ไม่รั้งราฝ่าคลื่นทุกคืนวัน หมายสำคัญรีบไปในคงคา
สองเดือนครึ่งถึงเมืองกำพลเพชร สั่งกันเสร็จไพร่นายทั้งซ้ายขวา
ให้บ่ายเบี่ยงเรียงทอดจอดเภตรา ชาวพาราร้องถามดูตามแคลง
ว่าเรือนี้มาแต่ไหนเห็นใหญ่นัก ไม่ประจักษ์ท่านจงกล่าวเล่าแถลง
พวกกำปั่นบอกตรงชักธงแดง รู้ตำแหน่งว่ามายังเกาะลังกา
แวะเข้าไปไต่ถามตามประสงค์ โดยจำนงสมหวังที่กังขา
รู้ว่าเรือราชสารการพารา ก็รีบมาบอกขุนด่านสารสำคัญ ฯ
๏ ฝ่ายเสนีที่ด่านรู้การชัด ก็รีบจัดคนเข้าไปไอศวรรย์
ทูลฉลองแก่พระองค์ผู้ทรงธรรม์ จะช้าวันจงไปในนคร
พวกม้าใช้รับบอกออกจากด่าน รีบลนลานไปแถลงแจ้งอักษร
แก่เจ้าพระยามหาดไทยในนคร พอภูธรออกที่นั่งบัลลังก์ทรง
พวกเสนาข้าทูลละอองบาท เข้าเฝ้านาถกรุงกษัตริย์ราชหงส์
แล้วคลี่บอกอ่านถวายดั่งใจจง พระโฉมยงทราบคดีก็ปรีดา
จึ่งรับสั่งพนักงานรับสารศรี ให้มนตรีแต่งรถตามยศถา
ลงไปรับสารเรื่องเมืองลังกา เร็วอย่าช้ารับทูตมาพูดกัน
ขุนนางรับอภิวันท์แล้วผันผาย มาสั่งหมายเร็วรวดการกวดขัน
พอพร้อมเสร็จนายไพร่รีบไปพลัน ถึงเขตคันเมืองท่าชลาลัย
เชิญราชสารขึ้นยานุมาศพร้อม ประณตน้อมเดินเคียงเรียงไสว
ราชทูตขึ้นรถารีบคลาไคล ตามเข้าไปถึงนิเวศน์เขตบุรินทร์
ลงจากรถบทจรตามราชสาร เข้าทวารเวียงวังดั่งถวิล
ไปคอยเฝ้าเจ้าจังหวัดปัถพิน พร้อมกันสิ้นทุกตำแหน่งแต่งกายา
ใส่เสื้อดำกำมะหยี่ตามที่ยศ เหมือนกันหมดนั่งรายทั้งซ้ายขวา
ฝ่ายพระจอมเวียงวังมังคลา เสด็จออกมาขึ้นพระแท่นแสนสำราญ ฯ
๏ ฝ่ายเสนาข้าเฝ้าเข้าไปพร้อม ประณตน้อมคอยสดับรับบรรหาร
ฝ่ายเสนาอาลักษณ์พนักงาน เชิญเอาพานราชสารการแผ่นดิน
กับพวกทูตลังกาเข้ามาเฝ้า ต่างก้มเกล้ากราบบังคมสมถวิล
แล้วทูลเบิกเรื่องความตามระบิล พระทราบสิ้นแล้วให้อ่านสารสารา
ขุนอาลักษณ์กราบงามลงสามหน อ่านยุบลทูลถวายลายเลขา
ศุภสารรมจักรนัครา องค์พระอาอวยพรอักษรทรง
มาถึงราชนัดดาพาราหลาน จงแจ้งการโดยในพระทัยประสงค์
ขอเชิญนาถหน่อเนื้อในเชื้อวงศ์ จงรีบตรงมาลังกาปรึกษาการ
พอจบเรื่องราชสารแล้วกรานกราบ ศิโรราบทั้งทูตถือหนังสือสาร
พระปราศรัยไต่ถามตามบุราณ แล้วประทานรางวัลเป็นหลั่นไป
อุปทูตราชทูตให้ตามยศ ต่างประณตบังคมประนมไสว
ให้เลี้ยงดูอยู่สถานสำราญใจ จึ่งค่อยไปพร้อมกันดั่งสัญญา
แล้วสั่งเหล่าเสนาพวกฝาหรั่ง เร่งจัดทั้งกำปั่นใหญ่ไวไวหนา
เราจะรีบข้ามฝั่งไปลังกา จัดล้าต้าต้นหนที่คุ้นเคย
ทั้งเรือตามเรือนำสักสามร้อย เร่งไปถอยจากอู่ดูนะเหวย
จัดทหารลงทุกลำเหมือนคามเคย อย่าช้าเลยจัดให้เสร็จในเจ็ดวัน
พระสั่งเสร็จแล้วเสด็จขึ้นจากอาสน์ ยุรยาตรเข้าในวังนรังสรรค์
ขุนเสนามาแต่งกำปั่นพลัน ในเจ็ดวันแล้วถ้วนกระบวนการ ฯ
๏ ฝ่ายพระมิ่งมังคลานราราช สั่งนุชนาฏสององค์แล้วสรงสนาน
ประดับเครื่องเนาวรัตน์ชัชวาล จากสถานโดยประสงค์ลงนาวา ฯ
๏ ฝ่ายพวกทูตตามเสด็จพร้อมเสร็จสรรพ มาคั่งคับแล่นรายทั้งซ้ายขวา
พวกเสนีที่กำปั่นถือสารตรา ไปพาราทุกตำแหน่งแจ้งคดี
เขารับรองเหมือนกันรางวัลให้ ทั่วกันไปปรีดิ์เปรมเกษมศรี
วลายุดาวายุพัฒน์จัดมนตรี ทั้งเสนีพวกทหารชาญณรงค์
ออกกำปั่นแต่บรรดาโยธาหาญ จากสถานมาตามความประสงค์
พระหัสกันจอมเจิมเฉลิมวงศ์ เสด็จลงเรือกำปั่นสุบรรณบิน
ออกนาวามากลางหว่างสิงขร ต่างรีบร้อนล่วงไปในกระสินธุ์
เอาเข็มตั้งไปลังกาตรงธานินทร์ ประเทศถิ่นแถวสถานตรงบ้านเมือง
แต่บรรดามาด้วยกันกำปั่นรบ อาวุธครบโดยจำนงใช้ธงเหลือง
เขียนหนังสือสีครามแจ้งนามเมือง ให้รู้เรื่องว่าพาราสุลาลัย ฯ
๏ พวกกษัตริย์สี่พาราก็มาพร้อม เข้าทอดป้อมธารท่าชลาไหล
กำพลเพชรธานินทร์เมืองสินชัย สุลาลัยเมืองเซ็นถึงพร้อมกัน
พวกเสนีที่รักษาเมืองสมุทร ก็รีบรุดสั่งม้าใช้ให้ผายผัน
รีบเข้าไปทูลองค์พระทรงธรรม์ พระศรีสุวรรณทราบสั่งขุนเสนา
เร่งจัดแจงแต่งกระบวนลงไปรับ ให้พร้อมสรรพเชิญองค์พระวงศา
เข้านิเวศน์เวียงวังกรุงลังกา เร็วอย่าช้าจัดให้ถ้วนกระบวนพล
ฝ่ายเสนีที่รับสั่งมานั่งหมาย ให้ทนายไปทุกหมวดตรวจพหล
รีบลงไปเมืองท่าริมสาชล พร้อมพหลรับเสด็จประเวศวัง ฯ
๏ พระมังคลาวลายุดาวายุพัฒน์ หน่อกษัตริย์หัสกันครรไลหลัง
ขึ้นรถาพร้อมหมดพระกลดบัง รีบมายังลังกาเข้าธานี ฯ
๏ ฝ่ายพระองค์ผู้ดำรงรมจักร เห็นหลานรักมาประณตบทศรี
กับลูกยามาภิวันท์อัญชุลี พระเปรมปรีดิ์ปราศรัยในพระวงศ์
แล้วกราบงามตามที่ผู้ใหญ่น้อย ดูเรียบร้อยตามประยูรสกูลหงส์
ฝ่ายพระจอมลังกาวราพงศ์ ให้ตั้งโต๊ะเลี้ยงพระวงศ์พงศ์ประยูร
ตั้งเก้าอี้มีพร้อมทั้งส้อมมีด ตามจารีตฝรั่งใหญ่เจ้าไอศูรย์
ของต่างต่างอย่างดีบริบูรณ์ เลี้ยงประยูรญาติวงศ์ในพงศ์พันธุ์
เชิญเสด็จเจ็ดกษัตริย์ขึ้นเสวย ทั้งนมเนยวางเป็นคู่กับหมูหัน
เป็ดพะแนงแกงพล่าปลาทอดมัน จะรำพันเครื่องกินข้าวจะยาวนาน
เสวยเสร็จพระเจ้าอาเธอปรารภ พอมาครบถ้วนถูกทั้งลูกหลาน
พระจึงตรัสแย้มเยื้อนเอื้อนโองการ นี่แน่หลานลูกยามาพร้อมมูล
เดี๋ยวนี้เมืองรัตนาเขามาร้อง ขอผู้ครองโภไคยมไหสูรย์
อาจึ่งพาเขามาเฝ้าทูลเค้ามูล ได้กราบทูลพระนักสิทธ์ดั่งจิตจง
รับสั่งว่าใช่กิจผิดวิสัย พูดไม่ได้ดั่งจิตคิดประสงค์
สั่งให้หาพวกประยูรสกูลวงศ์ ใครประสงค์จะได้ทูลมูลคดี
เออมังคลาว่ากระไรไปหรือหลาน ขนสิงคารไปบำรุงซึ่งกรุงศรี
อาจะได้ไปทูลพระมุนี โดยคดีตามประสงค์พระทรงธรรม์ ฯ
๏ ฝ่ายพระมิ่งมังคลานราราช อภิวาทวอนวิงทุกสิ่งสรรพ์
เพชรกำพลก็เป็นสุขอยู่ทุกวัน ขอทรงธรรม์โปรดปรานการนคร
ไม่ต้องการที่จะไปใช่แก่เหตุ ขอทรงเดชบพิตรอดิศร
ตรัสถามไต่ไล่เลียงทุกนคร ใครจะจรจะได้ช่วยอำนวยชัย ฯ
๏ ฝ่ายพระองค์ทรงเดชเกศกษัตริย์ โองการตรัสถามวลายุดาไฉน
จะให้เจ้าไปบำรุงซึ่งกรุงไกร แทนพระอัยกาเจ้าเหมือนเก่าเดิม
วลายุดาว่าเหมือนกับเชษฐา อันพาราในพระวงศ์ใคร่ส่งเสริม
แต่ธานินทร์สินชัยได้แต่เดิม เป็นที่เจิมวาสนามาช้านาน ฯ
๏ ฝ่ายพระจอมขัตติย์วงศ์พงศ์กษัตริย์ ถามวายุพัฒน์ว่ากระไรไปไหมหลาน
วายุพัฒน์กราบประณตบทมาลย์ พระภูบาลอัยกาจงปรานี
อยู่เมืองเซ็นก็เป็นสุขไม่ทุกข์ร้อน ชาวนครอิ่มเอมเกษมศรี
บริบูรณ์มั่งคั่งทั้งบุรี พอเป็นที่สุโขมโหฬาร ฯ
๏ ป่างพระองค์ผู้ดำรงรมจักร ผินพระพักตร์ถามหัสกันหลาน
อันตัวเจ้าเล่าอย่างไรจงให้การ อันถิ่นฐานของพระวงศ์พงศ์ประยูร
ควรจะไปรักษาอาณาเขต ครองประเทศโภไคยมไหสูรย์
ตามเหล่ากอหน่อเนื้อเชื้อตระกูล ได้เพิ่มพูนราษฎรไม่ร้อนรน ฯ
๏ พระหัสกันกราบก้มบังคมสนอง ทูลฉลองเรื่องความตามนุสนธิ์
อันพาราสุลาลัยทั้งไพชนต์ เขตตำบลก็สบายวายอาวรณ์
แล้วก็สร้างพาราไว้หนาแน่น เป็นปึกแผ่นภิญโญสโมสร
เวชายันวันชายาก็อาวรณ์ ไม่ให้จรจากนิเวศน์เขตบุรินทร์
พระทรงฟังสี่กษัตริย์ขัดเสียหมด ทั้งโอรสหลานใหญ่ใหญ่บิดไปสิ้น
เขามีบ่วงห่วงใยในยุพิน เจ้านรินทร์รัตน์ต้องไปดั่งใจปอง ฯ
๏ สุดสาครว่ากระไรจงไต่ถาม เอาเนื้อความไปประมูลทูลฉลอง
เห็นไม่มีห่วงใยต้องไปครอง ตามทำนองป้านเมืองเนื่องกันมา
พระญาติวงศ์พงศ์เผ่าเหล่าพี่น้อง ชวนกันพร้องพร้อมกันต่างหรรษา
ว่าสมควรจะไปอยู่กู้พารา ให้เปรมปราเกียรติยศเห็นงดงาม ฯ
๏ ฝ่ายพระจอมโมลีศรีสุวรรณ ปรึกษากันพร้อมใจได้ไต่ถาม
ควรจะไปทูลฉลองให้ต้องตาม กระแสความรับสั่งจึ่งบังควร
พรุ่งนี้เช้าเราพากันไปเฝ้า แถลงเล่าโดยระบอบได้สอบสวน
แล้วแต่องค์ทรงศักดิ์จักเห็นควร เรามาชวนกันไปในอรัญ
เจ็ดกษัตริย์สระสรงแล้วทรงเครื่อง อร่ามเรืองพรรณรายสายกระสัน
พร้อมกันเสร็จแล้วเสด็จจรจรัล ไปเขตคันสิงคุตรถึงกุฎี ฯ
๏ ฝ่ายพระจอมธิบดินทร์มุนินทร์นาถ ออกนั่งอาสน์หน้ามุขเป็นสุขี
เทศนาสอนอนงค์สองหลวงชี กับฤๅษีสานุศิษย์ในกิจกรม ฯ
๏ ฝ่ายกษัตริย์ทั้งเจ็ดเสด็จถึง แล้วก็จึ่งเข้าไปหน้าพระอาศรม
พร้อมกันเสร็จศิโรราบกราบบังคม พระบรมนักสิทธ์ดังจิตปอง ฯ
๏ ฝ่ายพระจอมธิบดินทร์มุนินทร์นาถ เห็นพระญาติมาบังคมประนมสนอง
จึ่งปราศรัยในวงศ์จำนงปอง มาปรองดองลงกันเป็นฉันใด ฯ
๏ ฝ่ายพระศรีสุวรรณวงศ์ดำรงราชย์ บังคมบาททูลแจ้งแถลงไข
ปรึกษาพวกญาติพร้อมไม่ยอมไป จะต้องให้นรินทร์รัตน์ผู้นัดดา
พวกญาติวงศ์ปลงใจยกให้น้อง เขาปรองดองพร้อมกันต่างหรรษา
ควรจะให้ไปครองสวรรยา จึ่งพากันมากราบก้มบังคมทูล ฯ
๏ พระทรงฟังสังรเสริญว่าถูกแล้ว เหมือนกวาดแผ้วทรงไว้ซึ่งไอศูรย์
ให้เสนาประชาชีบริบูรณ์ ได้เพิ่มพูนภิญโญมโหฬาร
พ่อกลับไปให้โหรเขาหาฤกษ์ จะได้เบิกบัดพลีพลีศาล
ช่วยจัดแจงแต่งให้เสร็จสำเร็จการ อย่าให้นานเนิ่นช้ารีบคลาไคล
ศรีสุวรรณรับรสพจนารถ พร้อมพระญาติวงศาอัชฌาสัย
ประณตน้อมพร้อมเพรียงทุกเวียงชัย จะยกไปช่วยงานการพิธี ฯ
๏ ฝ่ายพระองค์ทรงศิลมุนินทร์นาถ ตรัสประภาษว่าพวกถือเป็นฤๅษี
จะต้องไปสวดงานการพิธี ทั้งสองชีจะได้ช่วยอำนวยพร
แล้วตรัสสั่งพระภูมีศรีสุวรรณ จัดเรือกัลปังหาประภาศร
อันตัวพี่ชีไพรจะได้จร ไปนครรัตนาพามุนินทร์
ได้ช่วยสวดมนตราราชาภิเษก อดิเรกมีชัยดังใจถวิล
พวกที่เป็นดาบสหมดมลทิน จะได้ภิญโญยศปรากฏนาน
พระสั่งเสร็จแล้วเสด็จไปโรงฉัน ให้จัดสรรผลไม้สิ่งใดหวาน
ที่โอชาสารพัดจัดประทาน ให้อาจารย์เสวยเล่นพอเย็นทรวง
ทั้งน้ำท่าหามาตั้งให้นั่งเสวย เหมือนอย่างเคยแต่งตั้งในวังหลวง
เจ็ดกษัตริย์เสวยลองของทั้งปวง ผลมะม่วงหวานมันขยันดี
ขนุนขนันพรรณผลาโอชารส ล้วนของสดเก็บมาได้ในไพรศรี
มะปริงปรางทรางสะท้อนเงาะล่อนดี ผลลิ้นจี่ลำไยมีหลายพันธุ์
เสวยเสร็จต่างเสด็จยุรยาตร เฝ้าพระบาทสามองค์ที่โรงฉัน
แล้วทูลลาดาบสหมดด้วยกัน จรจรัลกับหลังเข้าลังกา
ถึงนิเวศน์เวียงวังแล้วยั้งหยุด ฝ่ายทรงภุชนครินทร์ปิ่นมหา
อิศเรศเกศเกล้าพระเจ้าอา เรียกโหรามาแถลงแจ้งคดี
จงคูณหารการจะราชาภิเษก อติเรกฤกษ์ยามตามวิถี
ทั้งเดือนวันชั้นไหนจะได้ดี เอาตามที่บทเบื้องเรื่องบุราณ
การรับสั่งพระมุนินทร์ปิ่นนักสิทธ์ จงเร่งคิดเค้ามูลเร่งคูณหาร
จะให้เจ้านรินทร์รัตน์รับโองการ ไปอยู่ผ่านเขตจังหวัดรัตนา
โหรบังคมก้มเกล้าเจ้าพิภพ แล้วทวนทบคืนวันชันษา
ลงเลขลับนับตามดิถีมา ตั้งชะตาผู้เจ้าของครองแผ่นดิน
จันทร์เป็นอุตม์พุธเป็นศรีว่าดีนัก จะสูงศักดิ์ได้ใหญ่ดั่งใจถวิล
จะได้ปราบพวกศัตรูหมู่อรินทร์ แล้วจะภิญโญยศปรากฏนาม
จะลือเดชทุกประเทศมานอบนบ ขจรจบแต่บรรดาภาษาสยาม
คำนวณเสร็จแล้วประมูลทูลไปตาม ทั้งวันยามในเดือนยี่ปีระกา
ขึ้นสิบสองค่ำวันเสาร์เข้าเป็นศรี ในเดือนยี่การภิเษกเอกนักหนา
ควรจะตั้งแต่งงานการพารา จงทราบฝ่าบาทมูลดั่งทูลทาย ฯ
๏ ฝ่ายพระจอมโมลีศรีสวัสดิ์ โองการตรัสสั่งพหลคนทั้งหลาย
กลาโหมกรมท่าเสนานาย เร่งบาดหมายเกณฑ์กันให้ทันการ
จัดกำปั่นบรรทุกทั้งข้าวของ เครื่องเงินทองมากมายหลายสถาน
ของที่จะเอาไปใช้ในงาน จงจัดการให้สำเร็จทั้งเจ็ดเวร
เครื่องอาวุธสาตราหาให้ครบ ทหารรบจัดไปบ้างทั้งดั้งเขน
พวกสมนอกสมในเร่งจ่ายเกณฑ์ จัดนายเวรขุนหมื่นพื้นฉกรรจ์
สักห้าสิบรีบลงลำที่นั่ง ให้พร้อมพรั่งมีครบเครื่องขบฉัน
ทั้งเสบียงเลี้ยงไพร่ได้น้ำมัน ลงเรือกัลปังหาอย่าช้าที
ผู้รับสั่งตั้งหมายจ่ายสิ่งของ เครื่องเงินทองเสื้อผ้ากะลาสี
ให้ขนไปในเภตราท่าบุรี จัดลงที่ห้องหับสำหรัมนอน ฯ
๏ ฝ่ายพระองค์ทรงพิภพจบจังหวัด โองการตรัสสั่งพระหลานชาญสมร
วายุพัฒน์นัดดาพากันจร ไปสิงขรเชิญเสด็จประเวศวัง
เอารถทรงเรือนมณีสีสลับ ออกไปรับสามพระองค์จำนงหวัง
เอาเสนีรี้พลคนในวัง รีบไปยังเขาเขินเนินอรัญ
วายุพัฒน์หัสกันรีบผันผาย พาไพร่นายพวกพหลพลขันธ์
สองพระองค์ตรงไปป่าพนาวัน ถึงเขตคันเฝ้าไทอัยกา
ประณตนอบหมอบบังคมบรมนาถ เชิญพระบาทสามพระองค์ทรงสิกขา
พระอภัยมุนีศรีโสภา เห็นนัดดามาภิวาทบาทบงสุ์
จึ่งตรัสถามตามประสงค์แก่องค์หลาน เขาจัดการเสร็จสมอารมณ์ประสงค์
มากับปู่ย่าไปดั่งใจจง จะได้ลงกำปั่นไปวันไร
วายุพัฒน์หัสกันทูลฉลอง ยังคอยสองพาราอัชฌาสัย
เมืองผลึกการะเวกเอกเวียงชัย แล้วก็ไปพาราวาหุโลม ฯ
๏ พระทรงฟังสั่งเหล่าพวกดาวบส พร้อมกันหมดทั้งสองนางสำอางโฉม
จะไปพักอยู่ลังกาคอยวาหุโลม เจ้าวาโหมมาจะได้ไปด้วยกัน
แล้วตรัสว่าเหนื่อยมาหนาหลานรัก จงผ่อนพักพวกพหลพลขันธ์
ต่อรุ่งรางสว่างสีรวีวรรณ จึ่งพากันรีบไปในลังกา ฯ
๏ ฝ่ายพระศรีสุวรรณวงศ์ดำรงราชย์ สั่งอำมาตย์เร็วไวทั้งซ้ายขวา
รีบเชิญสารลานทองกล่องลงยา ไปพาราสามนครอย่านอนใจ
การะเวกวาหุโลมเมืองผลึก ออกให้ลึกข้ามมหาชลาไหล
จึ่งจะเร็วรีบพากันคลาไคล เสนาในกราบก้มบังคมลา
ลงกำปั่นใช้ใบไปทั้งสาม แยกไปตามทิศทางกลางมหา
ชลาสินธุ์ถิ่นประเทศเขตพารา ทางไปวาหุโลมนั้นแสนกันดาร
แต่ลมส่งตรงไปมิได้ช้า ถึงขึ้นท่าเดินไปในไพรสาณฑ์
พวกบ้านดงส่งไปได้สำราญ ถึงสถานเจ้าประเทศนิเวศน์วัง ฯ
๏ ท้าววาโหมทราบสารสำราญจิต ประกาศิตสั่งเสนาฝ่ายหน้าหลัง
ให้จัดแจงแต่งกำปั่นมีบัลลังก์ จะข้ามฝั่งไปลังกาหาเจ้านาย
ให้เลี้ยงดูเสวกาที่มาเสร็จ ท้าวเสด็จจรจรัลรีบผันผาย
มาลงเรือพร้อมบรรดาเสนานาย ก็ผันผายจากพาราวาหุโลม
พวกกำปั่นไปพาราการะเวก เสนาเอกเฝ้าองค์พระทรงโฉม
การแห่สารคล้ายพาราวาหุโลม พระทราบโสมนัสในพระทัยเธอ
แล้วให้อ่านสารศรีที่ประสงค์ ถึงพระองค์อนุชามาเสนอ
เชิญไปช่วยเสกการพระหลานเธอ ให้เปรมเปรอครองจังหวัดรัตนา
พระทราบสิ้นยินดีเป็นที่สุด จะเสกบุตรเสาวคนธ์บนมหา
นิเวศน์วังจังหวัดกรุงรัตนา เราเป็นตาต้องไปช่วยอำนวยพร
เจ้าหัสไชยไปด้วยได้ช่วยเขา หลานของเราจะสุโขสโมสร
พระจึ่งสั่งเสนาพลากร เป็นการร้อนจัดกำปั่นให้ทันที
เอาล้าต้าต้นหนคนสำหรับ ให้พร้อมสรรพที่นั่งใหญ่ชักใบสี
ทั้งรอกกว้านทำเสียใหม่จัดให้ดี วันพรุ่งนี้เราจะไปทั้งไพร่พล
ขุนเสนีที่ตำแหน่งมาแต่งเสร็จ พอเช้าเจ็ดนาฬิกาสถาผล
พระจอมวังย่างเยื้องจรดล จากไพชยนต์ลงกำปั่นให้ลั่นปืน
พระหัสไชยตามเสด็จกรุงกษัตริย์ ให้แล่นตัดเข้าลังกาไม่ฝ่าฝืน
ไม่หยุดยั้งรั้งราสิบห้าคืน ทั้งลมคลื่นส่งกระทั่งถึงลังกา
พวกที่ไปเมืองผลึกเหมือนนึกหมาย ลมพระพายพัดกระทั่งเข้าฝั่งฝา
ถึงปากน้ำก็พอย่ำสนธยา พลางขึ้นหาขุนด่านชานบุรินทร์
เล่าแถลงแจ้งการสารสวัสดิ์ จอมกษัตริย์บรมวงศ์ประสงค์ถวิล
มีราชสารไปให้หาทุกธานินทร์ จอมนรินทร์ทุกประเทศเขตนคร
ขุนด่านเร่งม้าใช้ไปนิเวศน์ ทูลทรงเดชบพิตรอดิศร
พวกม้าใช้รีบไปถึงนคร พอภูธรออกที่นั่งบัลลังก์ชัย
ขุนนางพร้อมน้อมประนมบังคมบาท พระถามราชการกิจวินิจฉัย
เสนากราบทูลองค์พระทรงชัย ภูวไนยรมจักรเฉลิมวงศ์
ให้ทูตถือสารามาประณต พระทรงยศโดยหวังดังประสงค์
ฝ่ายพระจอมสินสมุทรภุชพงศ์ สั่งให้ลงไปรับสารามา
กระบวนแห่แตรสังข์ตั้งขนัด ตามกษัตริย์พร้อมหมดสมยศถา
ทั้งกลิ้งกลดบดบังพระสุริยา แห่ขึ้นมาเร็วพลันด้วยทันใด
เข้าในวังสั่งให้อ่านสารอักษร ขุนสุนทรทูลแจ้งแถลงไข
ศุภลักษณ์จอมนรินทร์ปิ่นเวียงชัย เฉลิมในรมจักรนัครินทร์
เชิญพระหลานมาลังกาพาราสถาน ช่วยจัดการตามรับสั่งดั่งถวิล
จะภิเษกนัดดาไปธานินทร์ เจ้านรินทร์รัตน์กุมารผ่านบุรี
พระทราบความตามสนองโองการตรัส ให้เร่งจัดกำปั่นใหญ่ใส่ธงสี
จะรีบไปลังกาอย่าช้าที ขุนมนตรีจัดทหารชาญณรงค์
พระสั่งให้เลี้ยงผู้ถือหนังสือสาร แล้วประทานเงินทองของประสงค์
ทูตทูลลากลับไปดั่งใจจง ฝ่ายพระองค์ขึ้นข้างในที่ไสยา
สั่งอนงค์องค์มิ่งมเหสี อันตัวพี่จะรีบไปในมหา
ชลาสินธุ์ถิ่นประเทศเขตลังกา องค์พระอารับสั่งให้ไปนคร
จะราชาภิเษกหลานเป็นการใหญ่ ต้องรีบไปแต่งตั้งช่วยสั่งสอน
พอเย็นใจไพร่ฟ้าประชากร ก็จะจรรีบมาไม่ช้าที ฯ
๏ ฝ่ายโฉมยงองค์อรุณทูลฉลอง อันตัวน้องจะตามไปในวิถี
ได้เฝ้าองค์พระชนกชนนี พระฤๅษีบิตุลาป้าของเรา
สินสมุทรตรัสว่าดีที่คำนับ ต้องไปรับการด้วยได้ช่วยเขา
มิใช่คนต่างสถานหลานของเรา มาไปเฝ้าช่วยงานการพารา
ครั้นรุ่งรางสางแสงพระสุริยง ทั้งสององค์จอมกษัตริย์ผลัดภูษา
แล้วทรงเครื่องเยื้องย่างจากปรางค์ปรา พวกกัลยาตามเสด็จจากเขตคัน
ลงกำปั่นลำใหญ่ทั้งไพร่พร้อม เรือแวดล้อมเหล่าพหลพลขันธ์
กำปั่นสองร้อยลำแล่นตามกัน สิบแปดวันถึงลังกาให้ซาใบ
ทอดสมอรอราอยู่ท่าป้อม ทหารพร้อมเซ็งแซ่แลไสว
เมืองการะเวกทอดตามกันหลามไป จุดฟืนไฟตามระยางสว่างตา
พอพาราวาหุโลมก็มาถึง อึงคะนึงล้วนทมิฬกินปักษา
เข้าจอดเรียงเคียงกันเป็นหลั่นมา ชาวพารารีบไปทูลมูลคดี
สามนครพาราเสร็จมาถึง พวกข้าจึ่งมาประณตบทศรี
พระทรงทราบสั่งขุนพลแลมนตรี วันพรุ่งนี้จัดกระบวนแลทวนธง
รถที่นั่งฝังพลอยย้อยระยับ เอาไปรับจอมกษัตริย์ราชหงส์
แต่วาโหมเอารถไม้ใช่พระวงศ์ แต่เทียวธงดนตรีมีเหมือนกัน
แห่ข้างหลังรั้งท้ายจ่ายทหาร เป็นสามด้านใส่เสื้อแดงให้แข็งขัน
พรุ่งนี้เช้าสุริย์ฉายขึ้นพรายพรรณ จงพากันลงไปรับประคับประคอง
สุดสาครกับวลายุดาราช ไปเชิญพระบาทแล้วประมูลทูลฉลอง
ว่าอาวุ่นมิได้ไปดั่งใจปอง เชิญฝ่าละอองการะเวกเอกบุรี
ฝ่ายพระสุดสาครบวรนาถ บังคมบาทบงกชบทศรี
กับอนุชามาพลันด้วยทันที ขึ้นพาชีเร่งพหลพลไกร ฯ
๏ จะกล่าวข้างพระมุนินทร์ปิ่นนักสิทธ์ สำราญจิตจากกุฎีที่อาศัย
มาทรงราชรถารีบคลาไคล สองอรไทนางชีก็ลีลา
มาขึ้นรถหมดด้วยกันให้ผันผาย กระบวนท้ายตามติดด้วยศิษย์หา
พวกนักพรตหมดด้วยกันดั่งพรรณนา พระหัสกันนำหน้าพลาพล
ข้างเบื้องท้ายวายุพัฒน์กระบวนหลัง เดินคับคั่งมาในป่าพนาสณฑ์
ระรื่นร่มลมอ่อนอ่อนไม่ร้อนรน หอมเสาวคนธ์ตามทางข้างอรัญ
สารภีพิกุลกุหลาบเทศ การะเกดสุกรมนมสวรรค์
มะลุลีมะลิลาชบาบรรณ ประยงค์แย้มแกมกันมีนานา
สาวหยุดพุดซ้อนเสาวรส ดอกไม้สดร่วงหรุบล้วนบุปผา
ทั้งกาหลงชงโคโยทะกา จำปีจำปาเกดแก้วตามแถวทาง
ครั้นจะไม่ชี้แจงแห่งบุปผา หลวงชีมาทั้งสองจะหมองหมาง
ต้องว่าบ้างตามที่วิถีทาง เป็นที่ว่างของสตรีพอปรีดิ์เปรม
ถึงแก่เฒ่าเล่าก็ยังเห็นบุปผา เจตนาแก้ทุกข์สุขเกษม
ไม่เกลียดชังหวังเชยชิมพออิ่มเอม ต้องปรีดิ์เปรมแก่บุปผาสุมาลัย
ครั้นถึงวังลังกาอาณาเขต เสร็จประเวศเก๋งทองอันผ่องใส
พวกนักสิทธ์เสนาพากันไป อยู่ที่ในเคหสถานตามบ้านโยม ฯ
๏ จะกล่าวข้างสามพาราแห่มาถึง ตำหนักซึ่งทำไว้ท่าท้าววาโหม
กั้นห้องหับประดับประดาระย้าโคม เชิญวาโหมให้เข้าไปในบุรี ฯ
๏ ฝ่ายพระจอมนคราการะเวก อติเรกเชิญลีลาศปราสาทศรี
หน่อนรินทร์สินสมุทรสุดภักดี กับอรุณรัศมีสองพระองค์
นำเสด็จเจ้าพาราการะเวก อดิเรกพร้อมประยูรสกุลหงส์
ชวนกันมาอภิวาทบาทบงสุ์ กษัตริย์ทรงปราศรัยในตระกูล
ศรีสุวรรณมาบังคมแล้วก้มกราบ ศิโรราบในพระปิ่นบดินทร์สูร
กษัตริย์สุริโยไทยอันไพบูลย์ เธอเพิ่มพูนปรีดาตรัสว่าไป
พ่อพาพี่ไปเฝ้าพระนักสิทธ์ ท่านสถิตเข้าพักตำหนักไหน
ศรีสุวรรณนำเสด็จเสร็จข้างใน พวกวงศาตามกันไปถึงเก๋งทอง ฯ
๏ ฝ่ายพระองค์ผู้ดำรงการะเวก อติเรกกราบก้มประนมสนอง
พอทราบสารการรับสั่งเหมือนอย่างปอง มาฉลองในพระคุณพระมุนี ฯ
๏ พระอภัยมุนีฤๅษีสิทธ์ ว่าขอบจิตน้องรักเป็นศักดิ์ศรี
พ่อมาด้วยจะได้ช่วยการพิธี ได้เป็นศรีสุขสวัสดิ์แก่นัดดา
อีกสามวันจึ่งจะได้ใช้กำปั่น ไปพร้อมกันทั้งพวกวงศ์เผ่าพงศา
หยุดประทับยับยั้งอยู่ลังกา พอเป็นผาสุกสบายจะได้จร ฯ
๏ ฝ่ายเสาวคนธ์มณฑาสุสาลี จัดเครื่องที่จะเลี้ยงองค์พระทรงศร
ทั้งเจ๊กแขกผัดอั้วคั่วสุกร ฝรั่งตั้งเครื่องร้อนสารพัน
แม่ครัวไทยไก่พะแนงแกงเป็ดนก เสียงสากครกรัวถี่ขมีขมัน
เครื่องกับข้าวเต่ายำของสำคัญ กุ้งทอดมันจัดใส่ลงในจาน
บ้างเทียบเครื่องกษัตรายกมาตั้ง บนบัลลังก์ส่งท่านท้าวทั้งคาวหวาน
พวกสาวสาวเหล่านางพนักงาน รับเครื่องอานขึ้นไปตั้งบ้างนั่งคอย
พวกอยู่งานการบำเรอเสนอขับ มาคั่งคับอยู่ข้างในรับใช้สอย
พนักงานคลานมานั่งระวังคอย ล้วนน้อยน้อยน่ารักลักขณา ฯ
๏ ฝ่ายนงเยาว์เสาวคนธ์วิมลพักตร์ ลงตำหนักจรจรัลด้วยหรรษา
ไปเชิญเสด็จจักรพรรดิกษัตรา เสด็จมาเสวยพลันด้วยทันที
พร้อมพระวงศ์พงศาคณาญาติ มาร่วมอาสน์สวรรยางค์ในปรางค์ศรี
เสวยของต่างต่างล้วนอย่างดี พระภูมีเสด็จเสวยเลยลีลา
แล้วจัดของเลี้ยงเสนาท้าววาโหม เสียงครึกโครมเลี้ยงทมิฬกินปักษา
ครั้นอิ่มเอมกินอยู่หมู่เสนา ฝ่ายท้าววาโหมเข้าเฝ้ามุนินทร์
พระปราศรัยไต่ถามตามประสงค์ ในเชื้อวงศ์ชื่นชมสมถวิล
ยังอิ่มเอมเปรมปราหรือราคิน ทั่วแผ่นดินนคเรศเขตนคร ฯ
๏ ฝ่ายวาโหมโสมนัสฟังตรัสถาม จึ่งทูลความถวายองค์พระทรงศร
อันเขตแคว้นแดนดินถิ่นนคร ไม่ทุกข์ร้อนราคีไม่มีภัย ฯ
๏ ฝ่ายพระองค์ทรงศิลมุนินทร์นาถ ตรัสประภาษปรีดาพลางปราศรัย
พรุ่งนี้เช้าเราจะพากันคลาไคล ไปที่ในจังหวัดกรุงรัตนา ฯ
๏ ฝ่ายวาโหมทูลลามาที่อยู่ พอเช้าตรู่ไปกำปั่นด้วยหรรษา
ครั้นรุ่งรางสางแสงพระสุริยา กษัตราพร้อมวงศ์พวกพงศ์พันธ์ ฯ
๏ ฝ่ายพระองค์ทรงศิลมุนินทร์นาถ เสด็จจากอาสน์พรรณรายต่างผายผัน
ดาบสินีชีตามเสด็จพลัน ลงเรือกัลปังหาไม่ช้าที
พวกเสนานักสิทธ์ติดตามเสด็จ พร้อมกันเสร็จโดยจริตกิจฤๅษี
ออกลอยลำตามวนชลธี พระภูมีเสร็จสบายท้ายเภตรา ฯ
๏ ฝ่ายกษัตริย์ขัตติวงศ์ลงกำปั่น พร้อมด้วยกันสุริย์วงศ์เผ่าพงศา
ลงกำปั่นลั่นปืนเป็นสัญญา ออกเภตราแล่นหลามตามทะเล
วาหุโลมรั้งท้ายเป็นฝ่ายหลัง ทหารตั้งขานโห่เสียงโจ๋เจ๋
พวกถือปืนยืนจ้องมองคะเน ทางทะเลเคยศึกฝึกชำนาญ
แต่เรือลำกำปั่นสักพันเศษ ข้ามประเทศลังกามหาสถาน
ลมก็เรื่อยเฉื่อยฉ่ำไปสำราญ ไม่พบพานศัตรูหมู่อรินทร์
มีแต่สัตว์มัจฉาว่ายคลาคล่ำ บ้างผุดดำในมหาชลาสินธุ์
ฝูงกระโห่โลมาในวาริน กระเบนบินปลาทุกังฝูงมังกง
เหล่ายี่สนนนทรีมีสะพรั่ง ทั้งกุ้งกั้งว่ายเปิดเตลิดหลง
จะละเม็ดดาษเดียรว่ายเวียนวง ฝูงกระพงแหวกว่ายในสินธู
ฉนากฉลามตามคลื่นมีดื่นดาษ ผุดเกลื่อนกลาดพิมพาแลราหู
ตะเพียนทองล่องลอยตามสินธู ทั้งหอยปูหมึกสายขึ้นรายเรียง
ฝูงเต่ากระคละเคล้าเป็นเหล่าหลาก ว่าแต่ปากแจ้งอรรถฉวัดเฉวียง
ฝูงแมงดาดาดาษชายหาดเรียง ว่าแต่เพียงเล็กน้อยตามรอยทาง
สุริยงเย็นพลับลงลับฟ้า พระจันทราเปล่งแสงขึ้นสางสาง
ดารากรแจ่มดวงช่วงนภางค์ ส่องสว่างเรืองรองท้องทะเล ฯ
๏ ฝ่ายกำปั่นแต่บรรดาแล่นมาพร้อม ค่อยแวดล้อมเรียงกันไม่หันเห
พอเดือนครึ่งถึงชะวากปากทะเล หมายคะเนเมืองด่านชานนคร
กรุงรัตนาธานีบุรีรัตน์ ต่างเลี้ยวลัดเข้าถึงท่าหน้าสิงขร
ทอดสมอรอราชายสาคร ราษฎรรู้สิ้นต่างยินดี
พากันมาชมกำปั่นกัลปังหา ดาษดาเกลื่อนไปในวิถี
ต่างยกมือไหว้บุญพระมุนี แล้วพาทีพูดกันสนั่นไป
เราเคยเห็นแต่เขาทำเป็นด้ำมีด อันหนีดหนีดชาวพาราหามาได้
นี้เป็นเรือพระที่นั่งบัลลังก์ชัย ช่างโตใหญ่จริงหนออี่พ่อคุณ
ลางคนว่าบารมีพระนักสิทธ์ เทวฤทธิ์แผ่เผื่อช่วยเกื้อหนุน
ของอย่างนี้มีที่ไหนใครมีบุญ ราวกับจุลจักรพรรดิสวัสดี
นี่เจ้าราวกับองค์พระอมเรศ ของวิเศษจึ่งประจักษ์เป็นศักดิ์ศรี
ด้วยเดชะบุญญาบารมี ต่างยินดีชื่นชมในสมภาร
ฝ่ายเสนีปรีชาลงมาพร้อม ประณตน้อมเชิญเข้าเขตนิเวศน์สถาน
กระบวนแห่แตรสังข์กังสดาล ราชยานวอสุวรรณอันบรรจง ฯ
๏ ฝ่ายพระจอมมุนีฤๅษีสิทธ์ สำรวมกิจท่าทางเหมือนอย่างสงฆ์
เสร็จขึ้นจากกำปั่นอันบรรจง กับสององค์นางชีศรีสำอาง
ฝ่ายพระองค์ทรงราชยานรัตน์ กั้นเศวตฉัตรลายจำหลักหักทองขวาง
สองพระองค์ทรงวอมาตามทาง พวกขุนนางสานุศิษย์เดินติดไป
พวกพระวงศ์พงศาคณาญาติ เสร็จทรงราชรถทองอันผ่องใส
ตามเสด็จพระมุนินทร์ปิ่นอภัย เข้าเวียงชัยรัตนาในธานินทร์
เสวกาจัดแจงแต่งปราสาท เชิญพระบาทสุริย์วงศ์พระทรงศีล
สถิตยังปรางค์ศรีมณีนิล พร้อมกันสิ้นเขยสะใภ้เข้าในปรางค์
แล้วเลี้ยงดูหมู่พหลพลทหาร อิ่มสำราญสารพัดไม่ขัดขวาง
พวกนักสิทธ์ให้สถิตศาลากลาง อยู่กว้างขวางหลับนอนผ่อนสบาย
พวกวิเสทจัดแจงแต่งสำรับ มาคั่งคับตั้งเคียงเรียงถวาย
ให้ขบฉันวันละสองเวลาราย ฉันสบายเอมโอชโภชนา ฯ
๏ ฝ่ายพระศรีสุวรรณวงศ์ดำรงราชย์ สั่งอำมาตย์มุลนายทั้งซ้ายขวา
ให้จัดแจงแต่งที่นั่งอลังการ์ บนปรางค์ปราสาทชัยในมณฑล
ตั้งเครื่องราชกกุธภัณฑ์สุวรรณรัตน์ อย่างกษัตริย์อภิเษกสถาผล
สำหรับท้าวเจ้าบุรินทร์ปิ่นมณฑล ทั้งเครื่องต้นตามอย่างทางบุราณ
แล้วปลูกโรงเลี้ยงดูหมู่พหล ริมถนนใหญ่โตรโหฐาน
สำหรับเลี้ยงเสนาข้าราชการ ฝ่ายทหารทุกบุรีเสนีนาย
ปักราชวัติฉัตรธงอลงกต ตามกำหนดรอบบุรินทร์สิ้นทั้งหลาย
ครั้นจะกล่าวรำพันบรรยาย ก็มากมายเรื่องราวจะยาวความ ฯ
๏ ถึงวันดีมีฤกษ์ก็ตั้งสวด พวกนักบวชตามบรรดาภาษาสยาม
พร้อมทั้งพวกโหราพฤฒาพราหมณ์ นั่งอยู่ตามแท่นทรงอลงกรณ์
ฝ่ายพระจอมธิบดินทร์มุนินทร์นาถ ก็ลีลาศสำรวมกิจอดิศร
กับสองดาบสินีชุลีกร ตามภูธรขึ้นปรางค์รัตน์ชัชวาล
ฝ่ายไทท้าวเจ้าพาราการะเวก อติเรกขึ้นปราสาทราชฐาน
กับพระศรีสุวรรณท้าวผู้เจ้างาน ทั้งวงศ์วานจอมกษัตริย์ขัตติยา
พลางแต่งองค์ทรงเครื่องพระหน่อนาถ ให้ยุรยาตรตามองค์เผ่าพงศา
ไปเข้าที่มณฑลบนปรางค์ปรา พระสิทธาสวดมนต์สนธยาย
แต่นักพรตฤๅษีมีตบะ เปรียบเหมือนพระที่บวชสวดถวาย
ประโรหิตหมอบเคียงกันเรียงราย คอยถวายน้ำสังข์หลั่งคนที
พอสวดจบพลบค่ำให้ย่ำฆ้อง ประโคมกลองแตรฝรั่งทั้งดีดสี
บ้างร้องรับขับไม้มโหรี เสียงอึงมี่วังเวงบรรเลงพิณ
บ้างตั้งเครื่องกษัตราสุธาโภช ล้วนเอมโอชเสร็จสมอารมณ์ถวิล
เชิญกษัตริย์ขัตติยาทุกธานินทร์ พร้อมกันสิ้นนั่งเสวยทั้งเนยนม
พวกมุนีที่สวดเลี้ยงลูกไม้ น้ำตาลใส่ต่างต่างอย่างขนม
ฉันเสร็จชักประคำสำรวมอารมณ์ เดินจงกรมตามกันในศาลา
ฝ่ายพระวงศ์พงศาระดาดาษ ก็ยุรยาตรไปพักตำหนักขวา
แต่ฟังสวดครบตามสามเวลา เช้าจะราชาภิเษกเป็นเอกองค์ ฯ
๏ ครั้นรุ่งรางสุริยาภานุมาศ พร้อมพระญาติพวกประยูรสกูลหงส์
กับเสนีชีพราหมณ์อิศรพงศ์ กับเอกองค์พระมุนินทร์ปิ่นอภัย
เสด็จมาพร้อมพรั่งทั้งนักสิทธ์ สำรวมกิจบนปรางค์ทองอันผ่องใส
ฝ่ายหน่อนาถแต่งองค์ทรงประไพ แลวิไลผ่องสีรวีวาร
ทรงเศวตพัสตราภูษาขาว เสด็จก้าวขึ้นไปนั่งบัลลังก์สนาน
พระญาติวงศ์พงศาพฤฒาจารย์ ถวายสนานมูรธาสรงวารี
พวกประโคมก็ประโคมขึ้นเซ็งแซ่ กระทั่งแตรสังคีตทั้งดีดสี
ลั่นฆ้องชัยให้พิพัฒน์สวัสดี ตีดนตรีบัณเฑาะว์เสนาะพิณ
เปิดสุหร่ายพรายพรอยดั่งฝอยฝน ต้องสกนธ์โปรยปรายสายกระสินธุ์
พระญาติวงศ์พงศารดวาริน พร้อมกันสิ้นโหราพฤฒาจารย์
ครั้นเสร็จสรงทรงเครื่องอย่างกษัตริย์ ล้วนแก้วเก้าเนาวรัตน์มุกดาหาร
ให้นั่งใต้เศวตฉัตรชัชวาล มอบสิงคารให้เป็นท้าวเจ้านคร ฯ
๏ ฝ่ายพระศรีสุวรรณวงศ์ผู้ทรงภพ อันเลิศลบบพิตรอดิศร
ถวายพระแสงอัษฎาค่านคร ทั้งศิลป์ศรเครื่องกษัตริย์กรุงรัตนา ฯ
๏ ป่างพระสุดสาครบวรนาถ ประทานของให้พระราชโอรสา
พระแสงดาบโยคีมีฤทธา กับจินดาเทพไทส่งให้พลัน
นรินทร์รัตน์กราบก้มบังคมบาท บรรดาญาติทุกเวียงวังนรังสรรค์
ต่างอวยชัยให้พรรษาพ่อกว่าพัน ดำรงขัณฑเสมาอย่าอาวรณ์ ฯ
๏ ฝ่ายพระศรีสุวรรณวงศ์ดำรงราชย์ บวรนาถบพิตรอดิศร
สั่งให้เตรียมเสนาพลากร เลียบนครตามอย่างทางบุราณ
จัดกระบวนทวนธงเครื่องยงยุทธ์ ถืออาวุธแต่บรรดาโยธาหาญ
ทั้งเครื่องแห่แตรสังข์กังสดาล ให้พร้อมการตามสั่งทั้งขุนพล
ครั้นสั่งเสร็จพระเสด็จยุรยาตร ขุนอำมาตย์ฝ่ายตำรวจตรวจพหล
จัตุรงค์แสนยาพลาพล มาเกลื่อนกล่นในพระลานชานชลา ฯ
๏ ฝ่ายพระหน่ออธิบดินทร์นรินทร์รัตน์ พร้อมกษัตริย์เผ่าพงศ์พระวงศา
ช่วยกันแต่งเครื่องทรงอลงการ์ ให้นัดดาตามอย่างทางบุราณ
ทรงมหามาลาขนการเวก อติเรกดังออกศึกดูฮึกหาญ
เสร็จให้ทรงยานุมาศราชยาน พวกทหารโห่แห่แซ่สำเนียง
กลองชนะโครมครึกเสียงกึกก้อง ประสานซ้องสังข์แตรเซ็งแซ่เสียง
จะแจ้วปี่ชวานำส่งสำเนียง ก้องจำเรียงเดินพลตามหนทาง
พวกดูแห่แซ่ซ้องท้องถนน มาเกลื่อนกล่นตามถนัดไม่ขัดขวาง
พวกสาวสาวชาวละมุนเมียขุนนาง นุ่งลายอย่างห่มสีไว้กิริยา
มีบ่าวตามหลามล้นกันคนผู้ เป็นหมู่หมู่เดินรายทั้งซ้ายขวา
ใส่ตุ้มหูเพชรมณีมีราคา ทั้งผัดหน้าจับกระเหม่าคล้ายชาววัง
ราษฎรเบียดเสียดกันเยียดยัด มาแออัดชื่นชมเพราะสมหวัง
จะคอยดูเจ้าประเทศนิเวศน์วัง มาคับคั่งตามถนนริมหนทาง
พอกระบวนแห่หน้ามานำริ้ว เดินเป็นทิวใส่เสื้อปักหักทองขวาง
พระโปรยเงินให้ทานตามย่านทาง ทั้งสองข้างเขตขอบรอบนคร
บ้างชมงามความยินดีเป็นที่สุด ล้ำบุรุษในจังหวัดประภัสสร
พลางพากันอวยชัยถวายพร จงถาวรในสมบัติกษัตรา
ครั้นแห่รอบขอบเขตประเทศสถาน สำเร็จการนครินทร์ปิ่นมหา
เข้าเวียงชัยในวังอลังการ์ ถึงเวลาออกขุนนางยังพระโรง
ขึ้นพระแท่นแทนที่ท้าวสุทัศน์ บัลลังก์รัตน์อิศโรอันโอ่โถง
ขุนนางเข้าเฝ้าแหนแน่นพระโรง จอมจรรโลงชี้ขาดราชการ ฯ
๏ ฝ่ายกษัตริย์ขัตติยาบรรดาญาติ ทูลลาบาทพระอภัยไปสถาน
แต่บรรดามาช่วยภิเษกการ มีเครื่องอานทำขวัญกันทุกราย ฯ
๏ ฝ่ายพระจอมธิบดินทร์สินสมุทร กับนงนุชอรุณศรีมณีฉาย
ประทานพวกนางกำนัลให้หลายชาย ล้วนโฉมฉายผุดผ่องละอองตา
ป่างพระจอมธรณินมโนราษฎร์ ได้ของญาติประทานให้ไว้หนักหนา
แต่พระสุริโยไทยอัยกา ประทานข้าฝ่ายทหารชำนาญปืน
กับเครื่องทรงออกทัพสำรับหนึ่ง ราคาถึงพาราไม่ฝ่าฝืน
พระหัสไชยให้ม้าที่กล้าปืน กับทองหมื่นตำลึงได้ไว้ใช้การ
นรินทร์รัตน์กราบก้มบังคมบาท พระจอมราชอัยกาตรัสว่าหลาน
เจ้าจงอยู่สุโขมโหฬาร อย่ามีการทุกข์ยากลำบากใจ
แล้วทูลลาพระมุนินทร์ปิ่นนักพรต น้อมประณตกราบกรานแล้วขานไข
ว่าไม่มีใครอยู่ดูเวียงชัย ต้องรีบไปนคเรศนิเวศน์วัง ฯ
๏ ฝ่ายพระองค์ทรงศีลมุนินทร์นาถ อนุญาตเชิญพ่อไปดั่งใจหวัง
จะได้ดูขอบเขตนิเวศน์วัง การแต่งตั้งก็เป็นเสร็จสำเร็จดี ฯ
๏ ฝ่ายพระจอมรมจักรนัคเรศ พลางก้มเกศลงประณตบทศรี
ท้าวรับหัตถ์ตรัสว่าพ่ออยู่จงดี อันตัวพี่กับหลานยาจะลาจร
ป่างพระสุดสาครบวรราช กับนางนาฏเสาวคนธ์วิมลสมร
มากราบกรานทรงฤทธิ์พระบิดร พระอวยพรจงภิญโญเดโชชัย
จงผ่านกรุงลังกาให้ผาสุก อย่ามีทุกข์เคืองข้องให้ผ่องใส
อยู่เป็นเพื่อนลูกสักหน่อยจึ่งค่อยไป แต่พอได้เคยคุ้นแก่ขุนนาง
พระหัสไชยทูลลาบรรดาญาติ อภิวาทสองกษัตริย์ไม่ขัดขวาง
พ่อจะไปในเขตประเทศทาง อย่าขัดขวางจงเป็นสุขทุกทิวา ฯ
๏ ศรีสุวรรณสุดสาครไปส่งเสด็จ ท้าวเธอเสร็จขึ้นราชรถา
ฝ่ายพระจอมนรินทร์รัตน์ผู้นัดดา ก็ตามมาส่งท้าวเจ้านคร
จนลงลำกำปั่นสุวรรณมาศ ล่วงลีลาศพ้นพาราหน้าสิงขร
ก็ใช้ใบไปในทางชโลทร พากันจรไปเป็นสุขทุกบุรินทร์
สามกษัตริย์กลับหลังยังนิเวศน์ เข้านคเรศเวียงวังดั่งถวิล
พวกที่ไปหลายทิวาถึงธานินทร์ พร้อมกันสิ้นทุกพาราไม่ช้านาน ฯ
๏ ฝ่ายพระยาวาโหมจัดของขวัญ เครื่องสุพรรณภาชน์ทองใส่ของหวาน
ทั้งเงินนากมากมายหลายประการ เครื่องทหารห้าพันทำขวัญนาย
แล้วทูลลาแต่บรรดากษัตริย์เสร็จ ท้าวเสด็จลงกำปั่นรีบผันผาย
พอน้ำล่องต้องลมพระพายชาย แสนสบายแล่นมาสิบห้าวัน ฯ
๏ ฝ่ายพระจอมมุนินทร์ปิ่นดาบส เจริญพรตถือคำพระธรรมขันธ์
ชวนนัดดานักพรตหมดด้วยกัน ลงกำปั่นกลับหลังยังลังกา ฯ
๏ ฝ่ายพระศรีสุวรรณวงศ์พงศ์กษัตริย์ เสด็จนิวัตลงกำบินด้วยหรรษา
รีบใช้ใบไปกระทั่งถึงพารา เข้ามหานคเรศนิเวศน์วัง
สุดสาครเสาวคนธ์วิมลพักตร์ ลาลูกรักจะกลับถิ่นถวิลหวัง
พระจอมเจิมเฉลิมวงศ์ดำรงวัง ถวายบังคมคัลอัญชลี
สองกษัตริย์ตรัสว่าข้าไม่ได้ ต้องรีบไปจัดการบุรีศรี
พ่อก็รู้อยู่กับใจว่าไพรี มักเกิดมีไม่ใคร่เว้นเห็นแก่ตา
พระว่าพลางทางลงจากปราสาท ยุรยาตรพร้อมขุนนางทั้งซ้ายขวา
เสด็จออกจากจังหวัดรัตนา กษัตราตามส่งจนลงเรือ
พอลมดีคลี่ใบขึ้นใส่รอก ให้แล่นออกใบสะบัดคัดหางเสือ
พระสุริย์ฉายบ่ายคลุ้มลงคลุมเครือ บรรดาเรือแล่นหลามข้ามสันดอน ฯ
๏ ฝ่ายพระจอมธิบดินทร์นรินทร์รัตน์ ส่งกษัตริย์บิตุรงค์พระทรงศร
เสด็จกลับคืนหลังยังนคร บทจรเข้าข้างในที่ไสยา
พร้อมขุนนางมหาดเล็กล้วนเด็กหนุ่ม เฝ้าประชุมแสนสนุกเป็นสุขา
เวลาบ่ายชายแสงพระสุริยา เสด็จออกหน้าสนามหัดจัตุรงค์
ให้จัดหาคนดีที่เปรมปราด สำราญราชกิจตามความประสงค์
มาชุบเลี้ยงไว้ในวังดั่งจำนง ตามเผ่าพงศ์คนดีมีวิชา
กิตติศัพท์ลือไปในชนบท ก็ปรากฏแจ้งจิตทุกทิศา
แต่พวกเหล่าคนดีมีวิชา ก็เข้ามาถวายตัวทั่วกันไป
แต่บรรดาเมืองขึ้นก็ตื่นแตก ทั้งไทยแขกคนดีอยู่ที่ไหน
สามิภักดิ์เข้ามาเป็นข้าไท พระโปรดให้เป็นขุนนางต่างต่างกัน
กรุงรัตนาธานีบุรีรัตน์ ศรีสวัสดิ์อิ่มเอมเกษมสันต์
บ้านเศรษฐีเล่าก็มีขึ้นครามครัน ในขอบขัณฑเสมามากกว่าเดิม
มีอาจารย์การวิชาสารพัด รอบจังหวัดอยู่ตึกดูฮึกเหิม
ประโรหิตโหรามากกว่าเดิม ต่างฮึกเหิมทั่วอาณาประชาชี
เพราะพระองค์ผู้ดำรงอาณาเขต แผ่พระเดชคิดบำรุงชาวกรุงศรี
ทั้งเสนาข้าบาทราชกวี ก็เปรมปรีดิ์ไปด้วยยศหมดด้วยกัน ฯ
๏ จะกล่าวถึงผู้อยู่ป่าพนาวาศ เป็นเชื้อปราชญ์มาแต่ก่อนรู้ผ่อนผัน
เรื่องวิชาสามารถฉลาดครัน เป็นพงศ์พันธุ์ประโรหิตติดกันมา
ชื่อพรหเมศอาจารย์อยู่บ้านใหญ่ พวกไหนไหนก็มาติดเป็นศิษย์หา
ทั้งดูแลแน่นักประจักษ์ตา ในดินฟ้าเหตุการณ์สถานใด
รู้ชำนาญกลศึกที่ลึกลับ ตำราตำหรับมากมีคัมภีร์ไสย
บรรดาพวกบ้านดงชาวพงไพร ได้อาศัยท่านพฤฒาสารพัน
พอรู้ข่าวว่ามีเจ้าพิภพแล้ว ก็ผ่องแผ้วปรีดิ์เปรมเกษมสันต์
จึ่งจับยามตามสังเกตดูเขตคัน ก็รู้มั่นใจแท้ไม่แชเชือน
ว่ากษัตริย์องค์นี้จะมีเดช ทุกประเทศธานีไม่มีเหมือน
เปรียบดั่งดวงสุริยันตะวันเดือน อันลอยเลื่อนส่องฟ้านภาลัย
จะส่องโลกให้สว่างกระจ่างศรี ดั่งมณีนพรัตน์จำรัสไข
จำจะคิดเข้าไปเฝ้าให้ท้าวไท รู้จักไว้ได้เป็นข้าฝ่าละออง
พลางเรียกศิษย์แต่บรรดาที่มาอยู่ ไปกับครูชมสถานการทั้งผอง
แม้นได้สมใจนึกอย่างตรึกตรอง ทั้งพวกพ้องจะสบายหลายประการ
ดำริพลางทางลงจากเคหา หมายมรรคาตรงตัดลัดไพรสาณฑ์
เข้านิเวศน์เขดแคว้นแสนสำราญ ชมเมืองบ้านนคราสง่างาม
ถึงหน้าบ้านท่านเศรษฐีเขารู้จัก เชิญให้พักปราศรัยแล้วไต่ถาม
ต่างเลี้ยงดูหมู่ศิษย์ที่ติดตาม เชิญท่านพราหมณ์เสพอาหารทั้งหวานมัน
แล้วถามว่าท่านมานี่มีประสงค์ โดยจำนงสิ่งไรไฉนท่าน
ตาพรหเมศแจ้งเหตุเศรษฐีพลัน ว่าเรานั้นอยากจะเฝ้าเจ้าบุรินทร์
เศรษฐีว่าฉันก็พาไปเฝ้าได้ แต่ท้าวไทเธอประสงค์จำนงถวิล
คงจะชวนให้ท่านอยู่ในบูรินทร์ ต้องละถิ่นบ้านไพรที่ในดง
ท่านพราหมณ์ว่าข้าแผ่นดินถิ่นประเทศ จะโปรดเกศก็ตามความประสงค์
ท่านเศรษฐีพาไปดั่งใจจง แล้วเดินตรงเข้าไปที่ในวัง ฯ
๏ ฝ่ายพระองค์ผู้ดำรงอาณาเขต ทอดพระเนตรเห็นพฤฒามาโดยหวัง
กับเศรษฐีพัฒกามาในวัง พระจึ่งสั่งเสวกาให้มาเชิญ
ท่านเศรษฐีพาอาจารย์คลานเข้าเฝ้า แล้วก้มเกล้าอภิวันท์สรรเสริญ
พระปราศรัยไต่ถามความเจริญ แล้วชวนเชิญให้นั่งตั้งพระทัย
จะเกลี้ยกล่อมท่านครูผู้วิเศษ อันเรืองเวทโดยวิธีคัมภีร์ไสย
ขอเชิญท่านช่วยบำรุงซึ่งกรุงไกร แต่พอได้บูชาได้หารือ ฯ
๏ ฝ่ายนิกรมพรหเมศสดับอรรถ พงศ์กษัตริย์เธอบังคับเห็นนับถือ
จะให้อยู่ในพาราไว้หารือ ครั้นจะดื้อดึงไปก็ไม่ดี
จึ่งทูลว่าถ้าพระองค์ประสงค์ข้า ก็ต้องมาน้อมประณตบทศรี
ฉลองคุณมุลิกาฝ่าธุลี พอเป็นที่พึ่งพาเหมือนอาวรณ์
พระทรงฟังสังรเสริญสมเป็นปราชญ์ เฉลียวฉลาดรู้จักใจคิดไถ่ถอน
พระจึงสั่งเสวกาข้านคร จงรีบร้อนหาบ้านอย่านานวัน
แม้นชอบอยู่ตรงไหนอย่าได้ขัด ไปรีบจัดก่อกำแพงให้แข็งขัน
ทำตึกใหญ่ให้อยู่พลางเป็นรางวัล ระดมกันทำให้ครูผู้อาจารย์
ครั้นสั่งเสร็จพระเสด็จยุรยาตร ขึ้นปรางค์มาศรจนามุกดาหาร
สถิตแท่นอิศโรอันโอฬาร ในสถานทิพอาสน์ปราสาทชัย ฯ
๏ จะกลับกล่าวราวเรืองเจ็ดกษัตริย์ เมืองโรมพัฒน์ท้าวสเกศถือเพทไสย
เมืองสาโรชนครำท้าวอำไพ เป็นเชื้อไขเจ้าพาราเมืองสาลี
กษัตริย์ครองกรุงไกรท้าวไกรจักร ประสงค์รักในธิดามารศรี
ท้าวไพรชนเมืองอุบลธานี เมืองลัชวีท้าวจักรวรรดิกษัตรา
เมืองเนาวรัตน์มัชคามนามไชยเสน มีบริเวณปึกแผ่นก็แน่นหนา
เมืองอัสดางค์ต่างเนื้อเชื้อชวา กษัตราเจ้าจังหวัดนามหัสดิน
ได้มาขอทุกประเทศนิเวศน์จังหวัด ท้าวเธอตัดเสียว่าไพร่ไม่ถวิล
ต่างผูกแค้นแน่นอุราทุกธานินทร์ ไม่รู้สิ้นความเคืองที่เรื่องอาย
จึ่งส่งสารไปมาเที่ยวหาสู่ คิดจะสู้ทำศึกดั่งนึกหมาย
พร้อมกันทั้งเจ็ดเมืองเคืองระคาย ต่างนัดหมายจะไปตีบุรีรมย์
พลางจัดแจงแต่งพหลพลทหาร ทุกสถานโดยมานะเร่งสะสม
เครื่องอาวุธยุทธนาที่กล้าคม ทุกหมู่กรมเตรียมการทุกบ้านเมือง
แล้วมีสารไปนัดกษัตริย์พร้อม จะยกล้อมเหมราให้ตาเหลือง
เราทั้งเจ็ดนคราบรรดาเมือง จะคอยเนื่องกันตีทีละราย
ได้แจ้งสารทุกพาราพากันยก ทั้งทัพบกทัพเรือมาเหลือหลาย
เจ็ดพารามาทุกเมืองเคืองระคาย มาตั้งรายโอบอ้อมล้อมบุรี
พวกเมืองขึ้นชั้นนอกบอกหนังสือ ให้คนถือรีบเข้าไปในกรุงศรี
ว่าข้าศึกหลายพารายกมาตี ชาวบุรีออกประจญไม่ทนทาน
สมเด็จท้าวเจ้าบุรีเหมราช สั่งอำมาตย์ให้เกณฑ์พลพหลหาญ
ไปรบรับทัพทมิฬให้สิ้นปราณ แม้นไว้นานจะเข้ามาถึงธานี
พวกเสนามาเกณฑ์ทหารรบ กระบวนครบกัณฐัศว์ทั้งหัตถี
เครื่องอาวุธยุทธนาเคยราวี ให้เสนียกไปทั้งไพร่พล ฯ
๏ ฝ่ายพระจอมนครินทร์ปิ่นพิภพ พระปรารภให้จัดแจงทุกแห่งหน
แต่บรรดาในนิเวศน์เขตมณฑล ให้ต้อนคนเข้ามาไว้ในนคร
ครั้นสั่งเสร็จท้าวเสด็จยุรยาตร ขึ้นปรางค์มาศเนาวรัตน์ประภัสสร
ไม่มีสุขทุกขาให้อาวรณ์ นรินทรไม่สบายมาหลายวัน ฯ
๏ ฝ่ายเสนีที่ยกไปกองหน้า เร่งโยธาเดินพหลพลขันธ์
เป็นห้าทัพนับหมื่นพื้นฉกรรจ์ ไปตั้งมั่นดูการจะราญรอน
ฝ่ายพวกทัพเจ็ดกษัตริย์ที่นัดหมาย มาตั้งรายคั่งคับสลับสลอน
เห็นชาวเมืองยกทหารมาราญรอน บ้างขับต้อนเสนาพลาพล
ออกโจมตีตัดทัพสัประยุทธ์ พุ่งอาวุธสาตราดั่งห่าฝน
พวกชาวเมืองรุกเร้าเข้าประจญ ต้อนพหลยิงปืนเสียงครื้นเครง
บ้างล้มตายก่ายกองทั้งสองฝ่าย ทั้งไพร่นายทิ้งทวนชนวนเขนง
พวกข้าศึกดาษดื่นโห่ครื้นเครง บ้างรำเพลงง้าวทวนเข้าสวนแทง ฯ
๏ พวกชาวเมืองพลน้อยต้องถอยล่า ฝ่ายพวกข้าศึกกระชั้นด้วยขันแข็ง
ระดมยิงทิ้งไฟลุกไหม้แดง ติดกระแชงเผาค่ายไหม้กระพือ
ทั้งห้าค่ายไหม้ป่นไม่ทนได้ กำลังไฟแตกชิงกันวิ่งตื๋อ
พวกชาวเมืองย่นย่อไม่ต่อมือ แตกกระพือย่อยยับทุกทัพชัย
ถึงเวียงวังบังคมบรมนาถ อภิวาททูลแจ้งแถลงไข
ว่าข้าศึกสัประยุทธ์มันจุดไฟ เผาค่อยได้เหลือจะรับทุกทัพกอง
สมเด็จท้าวเจ้าบุรินทร์บดินทร์สูร ได้ฟังทูลให้ระทดสยดสยอง
แข็งพระทัยให้ตรวจทุกหมวดกอง เสียสักสองส่วนไปไม่ได้การ
แล้วตรัสสั่งมนตรีที่ตำแหน่ง จงจัดแจงเกณฑ์พหลพลทหาร
เราจะไปปราบอรินทร์ให้สิ้นปราณ จงเตรียมการรุ่งเช้าเราจะจร ฯ
๏ จะกล่าวฝ่ายเจ็ดพารายกมาพร้อม เข้าแวดล้อมเรียกลำดับสลับสลอน
ใกล้กำแพงเขตขอบรอบนคร เสียงนิกรขานโห่เป็นโกลา
ทราบถึงองค์ทรงฤทธิ์อิศเรศ พระทรงเดชออกบัลลังก์สั่งให้หา
พวกเสนีน้อยใหญ่ในพารา ไปรักษาป้อมคูประตูวัง
ขึ้นเชิงเทินลากปืนขึ้นไปใส่ พลไพร่โยธาทั้งหน้าหลัง
หลอมตะกั่วคั่วทรายระไวระวัง ให้พร้อมพรั่งผู้กำกับอย่าหลับนอน ฯ
๏ จะกล่าวฝ่ายในพารารู้ว่าทัพ มาคั่งคับเรียกลูกจัดฟูกหมอน
มีข้าวของสารพัดจัดหาบคอน ราษฎรหวั่นไหวเพราะไม่เคย
พวกข้างในคุณหม่อมจอมเถ้าแก่ พูดกันแซ่จะวุ่นแล้วคุณเอ๋ย
ทั้งหน้าเซียวเหี่ยวไปไม่เสบย การที่เคยแป้งขมิ้นไม่ยินดี
มีเงินทองของอะไรเก็บใส่ถัง เอาไปฝังเสียในจิตคิดจะหนี
ที่แก่เฒ่าเล่าก็บวชเป็นหลวงชี เข้ากุฎีภาวนารักษากาย
ชักประคำร่ำบ่นไปจนรุ่ง เอาคุณมุ้งเป็นที่ตั้งเหมือนอย่างหมาย
ขอเดชะข้าถือมั่นช่วยกันกาย ถึงภูตพรายผีสางปะรางควาน
ผลุดเข้ามุ้งเสียได้แล้วไม่ทุกข์ มันเกิดสุขมากมายหลายสถาน
ทั้งกันยุงกันผีที่สำราญ จงบันดาลป้องปัดกำจัดภัย ฯ
๏ ฝ่ายอนงค์องค์มิ่งมเหสี ทราบคดีเศร้าหมองไม่ผ่องใส
กอดบุตรโศกศัลย์รำพันไป เพราะท้าวไทบิตุเรศเกศประชา
ใครมาขอพ้อตัดตรัสเกรี้ยวกราด หมิ่นประมาทหยาบคายร้ายหนักหนา
จนเกิดศึกมาประชิดติดพารา นางโศกาครวญคร่ำพลางรำพัน ฯ
๏ ฝ่ายพระนุชบุตรีศรีสมร ให้อาวรณ์แสนวิโยคยิ่งโศกศัลย์
พลางโศกาอาดูรทูลไปพลัน เสียเขตขัณฑ์มิขออยู่จะสู้ตาย
ที่จะไปเป็นข้าประจามิตร อย่าหวังคิดใยเยื่อเป็นเชื้อสาย
ลูกเกิดมาแล้วถึงกรรมก็จำตาย อยู่ก็อายแก่อาณาประชากร ฯ
๏ จะว่าด้วยกษัตริย์เสร็จทั้งเจ็ดทัพ ตรัสบังคับให้เสมียนเขียนอักษร
แล้วแต่งผู้ถือไปในนคร เป็นการร้อนบอกให้นายทวาร
ไปช่วยเชิญเสนาออกมารับ ตามบังคับในข้อราชสาร
พวกคนใช้ไปแถลงให้แจ้งการ ไม่ช้านานสมเด็จท้าวเจ้าบุรินทร์
เสด็จออกบัลลังก์ที่นั่งโถง ท้องพระโรงวินิจฉัยพระทัยถวิล
พวกขุนนางเข้าไปเฝ้าเจ้าบุรินทร์ พร้อมกันสิ้นทั้งอำมาตย์มาตยา
แล้วทูลว่าข้าศึกให้มีสาร จะโปรดปรานอย่างไรจะให้หา
หรือจะไล่ไปให้พ้นจากพารา ตามชงคาจะโปรดปรานสถานใด ฯ
๏ ป่างพระจอมนครินทร์บดินทร์สูร ได้ฟังทูลชี้แจงแถลงไข
ครั้นจะไล่ไปให้พ้นจากเวียงชัย ก็เห็นไม่ต้องตามความบุราณ
ควรจะให้รับเข้ามาจะว่ากล่าว ในเรื่องราวประการใดที่ในสาร
ขุนเสนีที่ตำแหน่งไปแจ้งการ รับเอาสารทูตาเข้ามาพลัน
จงจัดแจงตามอย่างแต่ปางก่อน จะเย็นร้อนฟังลิขิตค่อยบิดผัน
ขุนเสนีกราบก้มบังคมคัล ก็พากันรีบรัดไปจัดแจง
ตามเยี่ยงอย่างประเพณีให้มีเสร็จ จัดสำเร็จออกไปกล่าวเล่าแถลง
มีรับสั่งให้เรานี้มาชี้แจง ตามตำแหน่งร้บเข้าไปในบุรี ฯ
๏ ฝ่ายผู้ถือสาราเข้ามาพร้อม ประณตน้อมบังคมก้มเกศี
พระให้เปิดสารพลันออกทันที อาลักษณ์คลี่อ่านถวายในใจความ
ว่ากษัตริย์แต่บรรดาที่มาขอ พระตัดพ้อแล้วมิหนำซ้ำหยาบหยาม
ได้ความอายหลายอย่างเพราะนางงาม จะสงครามกว่าชีวิตจะปลิดปลง
อันพาราธานีเหมราช จะพิฆาตให้กระจุยเป็นผุยผง
แม้นบพิตรคิดรักสกุลวงศ์ ก็เร่งส่งพระธิดามาให้เรา
นั่นแหละจึงจะเหือดที่เดือดร้อน มิผันผ่อนก็จะให้เอาไฟเผา
นิเวศน์วังทั้งผองเป็นของเรา เหมือนไก่เข้าติดบ่วงอย่าหน่วงนาน
ถ้าแม้นรักราษฎรจงผ่อนผัน ในเจ็ดวันจะเข้าไปไล่สังหาร
แม้นยังดื้อถือศักดิ์จักรพาล ยกมาราญรอนรบอย่าหลบตัว
พอจบสารพระยิ่งแสนจะแค้นขัด สารพัดหยาบหยามพูดข้ามหัว
มันถือดีที่ในใจหมายว่ากลัว จะตัดหัวอ้ายผู้ถือหนังสือมา
ก็ใช่เหตุที่จะทำให้ช้ำชอก เหมือนหนามยอกจะต้องตามหาหนามหนา
มาบ่มแก้แผลเจ็บเหน็บอุรา แกล้งตรัสว่าขอบใจได้มาทวน
สติเราขอทุเลาพอตรองตรึก ที่ตื้นลึกตามระบอบพอสอบสวน
จะได้คิดการภิรมย์ให้สมควร ตามกระบวนวงศ์กษัตริย์ขัตติยา ฯ
๏ ฝ่ายผู้ถือสารทูลลากลับ ไปถึงทัพทูลให้ฟังที่กังขา
เจ็ดกษัตริย์ยินดีนึกปรีดา พลางปรึกษาสรรพเสร็จทั้งเจ็ดเมือง
แม้นเขาหย่อนผ่อนตามความประสงค์ ได้อนงค์นารีฉวีเหลือง
จับฉลากกันให้เสร็จทั้งเจ็ดเมือง อย่าขัดเคืองควรคู่กับผู้ใด
จงรับนางนารีไปภิเษก เป็นองค์เอกตามประสาอัชฌาสัย
ถ้าแม้นไม่เหมือนกล่าวของท้าวไท เรายกไปราวีทีละราย
ถ้าแม้นใครตีได้เมืองเหมราช รับนุชนาฏดวงอุบลวิมลฉาย
ไปธานีที่สถานสำราญกาย พารารายแบ่งปันกันระดม
พลางตัดสินกันเสร็จสำเร็จนึก ต่างเหิมฮึกปรีดิ์เปรมเกษมสม
ขยิ่มจิตคิดหมายใจนิยม คงจะสมปรารถนาที่อาดูร ฯ
๏ จะกล่าวถึงรัตนามหาสถาน พระผู้ผ่านนครินทร์บดินทร์สูร
เสด็จออกพระโรงคัลอันจำรูญ ก็ไพบูลย์ด้วยมหาเสนาใน
เผ่าพระจอมธิบดินทร์นรินทร์รัตน์ เป็นขนัดนบนอบหมอบไสว
พระถามเรื่องราชฐานการเวียงชัย เสนาในกราบทูลมูลิกา
ราษฎรเป็นสุขไม่ทุกข์ร้อน ทั่วนครสมมาดปรารถนา
ทั้งเสนีชีพราหมณ์นามพฤฒา ก็เปรมปราโมทย์ทั่วทุกตัวคน
แต่ทราบข่าวเจ้าเมืองเหมราช กษัตริย์ชาติเจ็ดพาราโกลาหล
มาล้อมรอบขอบนิเวศน์เขตมณฑล ประชาชนออกไม่ได้หลายทิวา
เพราะขัดใจไปขอธิดาท้าว ทุกแดนด้าวมุ่งมาดปรารถนา
ท้าวเธอไม่ให้ปันจำนรรจา ว่าวาสนาต่ำต้อยน้อยตระกูล
จึ่งรวมรอมพร้อมกันมาเป็นข้าศึก เห็นเหิมฮึกจะชิงชัยเอาไอศูรย์
ฝ่ายพระจอมกษัตรายิ่งอาดูร ชาวเมืองพูนพอกทุกข์ถ้วนทุกคน
แม้นพาราข้าศึกเขาตีได้ อันกรุงไกรเราก็เห็นไม่เป็นผล
คงจะมาเบียดเบียนทำเวียนวน เห็นไม่พ้นศัตรูหมู่อรินทร์
พระทรงฟังเสวกาปรีชาฉลอง เห็นถูกต้องข้อความตามถวิล
จึงปรึกษาท่านอาจารย์การแผ่นดิน ประเทศถิ่นครูจะเห็นเป็นอย่างไร
ท่านพรหเมศแจ้งเหตุแล้วทูลสาร เขาว่าขานถูกทำนองสนองไข
ควรจะต้องไปปราบกำราบภัย แล้วจะได้ลาภาดั่งข้าทูล
แต่เมืองเราเล่าไม่มีพระอุปราช ได้ช่วยราชกิจไปในไอศูรย์
ขอพระองค์จงจัดญาติตระกูล อันไพบูลย์มาไว้ในนคร ฯ
๏ ฝ่ายพระจอมธิบดินทร์นรินทร์รัตน์ โองการตรัสให้อาลักษณ์แต่งอักษร
ไปทูลองค์พระเจ้าอาดั่งอาวรณ์ ขอภูธรเมตตาได้ปรานี
จะขอน้องราเมศมาไว้ด้วย จะได้ช่วยบำรุงซึ่งกรุงศรี
พอเป็นเพื่อนชีวาอยู่ธานี ขอภูมีโปรดปรานประทานมา
อาลักษณ์เขียนเรื่องสารลงลานเสร็จ พระสั่งเจ็ดเสนีมียศถา
ให้รีบรัดจัดกันลงเภตรา ไปพารากำพลเพชรให้เสร็จการ
ขุนเสนีรับสารไปกำปั่น ต่างเร่งกันต้นหนพลทหาร
ออกแล่นล่องไปในท้องนทีธาร ลมบันดาลพัดพาให้คลาไคล
สิบแปดวันบรรลุกำพลเพชร เสนาเจ็ดขึ้นไปแจ้งแถลงไข
กับขุนด่านธารท่าชลาลัย รีบขึ้นไปทูลองค์พระทรงธรรม์ ฯ
๏ ฝ่ายพระมิ่งมังคลานราราช ตรัสประภาษปรีดิ์เปรมเกษมสันต์
สั่งให้แห่สาราขึ้นมาพลัน พระทรงธรรม์ออกนั่งบัลลังก์ทอง
เจ็ดเสนามาบังคมบรมบาท ตรัสประภาษถึงเวียงชัยปราศรัยสนอง
เสวกากราบประมูลทูลละออง พระผู้ครองสวรรยาเจ้าธานี
ทรงทศพิธที่ในกิจการตัดสิน ชาวบุรินทร์ปรีดิ์เปรมเกษมศรี
ประชาชนในจังหวัดปัถพี ก็เป็นที่สุโขมโหฬาร
พระทรงฟังยินดีแล้วมิช้า ให้ขุนอาลักษณ์กวีเร่งคลี่สาร
แถลงเรื่องคำไขที่ในลาน ศุภสารศรีสวัสดิ์พระนัดดา
ขอบังคมสมเด็จพระทรงภพ อันเลิศลบธิบดินทร์ปิ่นมหา
กำพลเพชรปิ่นเกล้าพระเจ้าอา ให้ทราบฝ่าบาทบงสุ์พระทรงธรรม์
ด้วยรัตนาธานินทร์บุรินทร์รัตน์ เขตจังหวัดใหญ่ยิ่งทุกสิ่งสรรพ์
จะขอน้องไปไว้ด้วยได้ช่วยกัน บำรุงขัณฑเสมาในธานี
ขอพระองค์ทรงโปรดให้ราเมศ เหมือนปกเกศหลานรักเป็นศักดิ์ศรี
พออุ่นใจในนิเวศน์เขตบุรี ได้เป็นที่ปรึกษาว่าราชการ
ด้วยเปลี่ยวเปล่าเศร้าใจไม่มีญาติ ฝ่าพระบาทกรุณาเมตตาหลาน
มาเป็นที่อุปราชว่าราชการ พอสำราญเห็นกันทุกวันคืน ฯ
๏ พอจบสารพระผู้ผ่านนคเรศ แสนเทวษด้วยหลานยาเหลือฝ่าฝืน
ตัวคนเดียวเปลี่ยวใจไหนจะยืน ไม่มีพื้นเผ่าพงศ์ในวงศ์วาน
จึ่งเอื้อนอรรถตรัสว่าเจ้าราเมศ พี่เขาเจตนาให้ไปสถาน
รัตนาธานีที่สำราญ ช่วยว่าการนคราให้ถาวร
แม้นมิไปก็ไม่ตรงต่อวงศ์ญาติ เหมือนเด็ดขาดไม่เป็นที่สโมสร
เขาก็ตัวคนเดียวแท้ไม่แง่งอน มาอ้อนวอนเจ้าจะเห็นเป็นอย่างไร ฯ
๏ พระราเมศสุริย์วงศ์พงศ์กษัตริย์ ไม่อาจขัดทูลแจ้งแถลงไข
แม้นพระองค์โปรดปรานสถานใด ก็ต้องไปตามรับสั่งจึ่งบังควร
ฝ่ายทรงฤทธิ์บิดาปรีชาเฉลิม ก็พูนเพิ่มปรีดิ์เปรมเกษมสรวล
แม้นมิไปช่วยพี่ก็มิควร ตามกระบวนรักใคร่เป็นไมตรี
แล้วพระองค์ทรงสั่งให้จัดสรร พวกกำนัลกับเหล่านางสาวศรี
ทั้งเครื่องใช้ต่างต่างที่อย่างดี ทั้งมนตรีเหล่าทหารชาญณรงค์
กับเครื่องต้นตามอย่างทั้งพระแสง เธอจัดแจงของดีที่ประสงค์
กับนารีรูปร่างสำอางองค์ ร้อยอนงค์กับกำนัลกัลยา
แล้วพระองค์ทรงสั่งให้เขียนสาร ไปทูลการกับสมเด็จพระเชษฐา
ในกรุงไกรนครังเมืองลังกา ว่าหลานยามาขอหน่อนรินทร์
เจ้าราเมศน้องชายไปไว้ด้วย พอชูช่วยรักษาวังดังถวิล
เป็นเพื่อนกันพี่น้องครองแผ่นดิน พระภูมินทร์จะโปรดปรานสถานใด
พอทำสารเสร็จให้ใช้กำปั่น ไปให้ทันข้ามมหาชลาไหล
เสนารับสั่งพลันในทันใด ก็รีบใช้ใบมาในสาคร
ขอตัดความวารินกระสินธุ์สมุทร ไม่ยั้งหยุดถึงลังกาหน้าสิงขร
ขึ้นหาพวกขุนด่านชานนคร เป็นการร้อนถือสารามาบังคม
ขุนด่านแจ้งบอกเข้าไปในนิเวศน์ ให้ทราบเหตุเหมือนทุกครั้งอย่างประถม
พอเสร็จออกข้าเฝ้าเข้าบังคม พระบรมกษัตริย์ขัตติยา
แล้วกราบทูลเรื่องยุบลกำพลเพชร ขุนนางทั้งเจ็ดมาประนมก้มเกศา
กับราชสารพระผู้ผ่านนครา มาเฝ้าฝ่าบาทบงสุ์พระทรงชัย ฯ
๏ ฝ่ายพระจอมลังกามหากษัตริย์ โองการตรัสสั่งเสนาอัชฌาสัย
ให้ไปรับราชสารมาทันใด ต่างก็ไปจัดกระบวนถ้วนทุกนาย
แล้วออกจากธานินทร์บุรินทร์รัตน์ เร่งกัณฐัศว์จรจรัลให้ผันผาย
เชิญราชสารขึ้นรถาเสนานาย รีบผันผายแห่มาถึงหน้าวัง
แล้วเชิญสารมาจากรถมีกลดกั้น ขุนนางนั้นตามไปต่อภายหลัง
แล้วพากันเข้าไปถึงในวัง เอาพานตั้งบนบัลลังก์ที่นั่งรอง ฯ
๏ ฝ่ายพระจอมลังกามหากษัตริย์ ออกแท่นรัตน์ขุนนางเข้าเฝ้าสนอง
บังคมคัลวันทาฝ่าละออง ที่ในท้องพระโรงคัลมิทันนาน ฯ
๏ ป่างพระจอมนครินทร์ปิ่นกษัตริย์ โองการตรัสสั่งเสนีให้คลี่สาร
อาลักษณ์กราบบังคมแล้วก้มกราน พลางอ่านสารถวายพลันด้วยทันที
ศุภลักษณ์อักขรานุชาราช บังคมบาทบงกชบทศรี
พระเชษฐานรารักษ์ด้วยภักดี พระหลานมีสารไปในกำพล
ขอราเมศน้องชายไปไว้ด้วย จะได้ช่วยในจังหวัดพิพัฒน์ผล
ว่าเปลี่ยวเปล่าเหงาใจในมณฑล มีแต่คนอื่นใช่วงศ์พงศ์ประยูร
จะโปรดเกล้าอย่างไรจะได้จัด ขอทราบอรรถในพระปิ่นบดินทร์สูร
พอจบสารมังคลาให้มาทูล พระเพิ่มพูนโสมนัสดำรัสพลัน
ว่าดีแล้วอนุชาให้มาแจ้ง ถูกตำแหน่งคิดไว้ในใจฉัน
พระจึ่งสั่งเครื่องประทานสังวาลวัลย์ ให้ครบครันทั้งมงกุฎบุษรา
พระแสงอาญาสิทธิ์ฤทธิ์รุทร เครื่องอาวุธครบอย่างทั้งมหา
มาลาเบี่ยงตามเยี่ยงอย่างกันมา กับดวงตราทองคำอันจำรูญ
ให้อาลักษณ์ลงแผ่นสุพรรณบัฏ ตามกษัตริย์ธิบดินทร์ปิ่นไอศูรย์
ให้พระหลานราเมศเกศประยูร รับบัณฑูรฝ่ายหน้าพาราเดิม
แล้วสั่งให้ตอบสารกำพลเพชร ครั้นสรรพเสร็จแห่แต่ดึกเสียงฮึกเหิม
อีกข้าวของอย่างดีมีเพิ่มเติม ข้าหลวงเดิมจัดให้ไปในเภตรา
ขุนเสนีทูลลามากำปั่น พระรางวัลทั่วหมดตามยศถา
แล้วชวนกันลงไปในเภตรา ออกนาวาแล่นไปหมายกำพล ฯ
๏ ขอยกเรื่องราวทางกลางสมุทร แล้วรีบรุดพร้อมพรั่งทั้งพหล
สองเดือนครึ่งมาถึงเพชรกำพล ช่วยกันขนของประทานขึ้นด่านพลัน
พวกม้าใช้รีบไปในจังหวัด เฝ้ากษัตริย์จอมวังนรังสรรค์
ทูลแถลงแจ้งตามเนื้อความพลัน ว่ากำปั่นกลับมาถึงธานี
พระทรงฟังสั่งให้ไปรับสาร มาสถานนคเรศบุรีศรี
พวกเสนารับโองการไปทันที จรลีลงกำปั่นมิทันนาน
กระบวนแห่แตรสังข์มาคั่งคับ สำหรับรับยานมาศใส่ราชสาร
แล้วเชิญให้ขุนอาลักษณ์พนักงาน เชิญเอาพานทองตั้งบัลลังก์ทอง
เดินกระบวนทวนธงมยุรฉัตร เข้าจังหวัดชูเชิดระเหิดระหง
ถึงทวารเวียงชัยดั่งใจจง พอพระองค์ออกนั่งยังพระโรง
ขุนอาลักษณ์เชิญพานสารอักษร บทจรขึ้นไปตั้งบัลลังก์โถง
พวกเสนาคลานเข้าไปในพระโรง ล้วนโอ่โถงแต่งกายละม้ายกัน ฯ
๏ ฝ่ายพระมิ่งมังคลานรารัตน์ โองการตรัสปรีดิ์เปรมเกษมสันต์
แล้วให้อ่านสารองค์พระทรงธรรม์ อาลักษณ์นั้นกราบงามลงสามที
หยิบลานทองเปิดกล่องอ่านถวาย ตามภิปรายบทกลอนอักษรศรี
สารสมเด็จลังกาปิ่นธานี จำเริญราชไมตรีพระอนุชา
เมื่อแรกเริ่มเดิมจิตก็คิดไว้ แต่เกรงใจน้องรักเป็นหนักหนา
หวังจะขอหน่อกษัตริย์พระนัดดา ไปรัตนาโดยจำนงตามพงศ์พันธุ์
แต่ตัวพี่ผู้ใหญ่ไม่บังคับ นี่ลูกกับหลานร้อนเขาผ่อนผัน
ก็สมกับใจจริงทุกสิ่งอัน ขอเชิญขวัญอนุชาพาเอาไป
ภิเษกหลานฉันให้เป็นอุปราช ให้สิทธิ์ขาดฝ่ายหน้าอัชฌาสัย
ทั้งข้าวของกับมหาเสนาใน พี่จัดให้ไปทุกอย่างอย่าหมางเมิน
อันตัวพี่นี้จะไปต่อภายหลัง พ่อไปตั้งเสียให้สุขกันฉุกเฉิน
จงรีบไปรัตนาให้จำเริญ ให้หลานเพลินวายวิตกในอกใจ ฯ
๏ พอจบสารพระผู้ผ่านกำพลเพชร เห็นสิ้นเสร็จการพะวงไม่สงสัย
จึ่งสั่งพวกเสนาจะคลาไคล ไปกรุงไกรจังหวัดรัตนา
จัดกำปั่นตามที่สักสี่ร้อย เครื่องใช้สอยบรรทุกไปให้หนักหนา
จะได้เลี้ยงในงานการพารา เร็วอย่าช้าจัดให้เสร็จในเจ็ดวัน
ขุนเสนีที่รับสั่งมาตั้งหมาย ให้จับจ่ายเหล่าพหลพลขันธ์
เครื่องใช้สอยเงินทองของสำคัญ เอาลงบรรทุกเสร็จสำเร็จดี
ตั้งต้นหนคนการชำนาญยุทธ์ เครื่องอาวุธแต่บรรดากะลาสี
ลงประจำลำเภตราอย่าช้าที คอยภูมีนคเรศเพชรกำพล ฯ
๏ ฝ่ายพระมิ่งมังคลานราราช ยุรยาตรแวดล้อมพร้อมพหล
ตั้งราเมศพวกมหาประชาชน จรดลลงกำปั่นด้วยทันที
พระเทวสินธุ์เทพจินดาทั้งสอง อยู่ปกครองบำรุงซึ่งกรุงศรี
แต่ไปส่งจอมกษัตริย์สวัสดี แล้วจรลีกลับหลังเข้าวังเวียง ฯ
๏ ฝ่ายพระมิ่งมังคลานรารัตน์ ออกล่องลัดจากอ่าวแล่นก้าวเฉียง
โห่สนั่นลั่นฆ้องซ้องสำเนียง ออกแล่นเรียงตามกันมิทันนาน
ล่วงประเทศเขตชวาพาราสุหรัด ลมก็พัดใบสะบัดแล่นฉัดฉาน
พวกสาวสาวเหล่านางพนักงาน ทำเครื่องอานสารพัดจัดประจง
มาตามทางกลางมหาชลาสินธุ์ จอมนรินทร์สองกษัตริย์ราชหงส์
ปรนนิบัติกษัตรานราพงศ์ ทั้งสององค์มาในทางกลางทะเล
ข้ามละเมาะเกาะแก่งทุกแห่งหน ประชาชนทั้งกระบวนต่างสรวลเส
ไม่ลำบากยากใจในทะเล หมายคะเนรัตนากรุงธานินทร์
เรื่องชมเกาะชมปลาว่ามามาก จะซ้ำซากบทกลอนอาวรณ์ถวิล
ขอตัดรอนรีบมาถึงธานินทร์ ประเทศถิ่นรัตนาพาราเดิม
เรือที่มาพากันเข้าทอดด่าน แสนสำราญก้องกึกเสียงฮึกเหิม
ฝ่ายข้าเก่าเหล่าประชาข้าหลวงเดิม ต่างฮึกเหิมดีใจใครจะปาน
รีบไปทูลเจ้าแผ่นดินนรินทร์รัตน์ จอมกษัตริย์ปรีดิ์เปรมเกษมศานต์
จึ่งสั่งพวกเสนาข้าราชการ พนักงานตามตำแหน่งแต่งโยธี
เราจะไปรับพระอานุชาราช ให้จัดราชยานทองละอองศรี
ทั้งรถรัตน์จัดมาเทียมพาชี สารถีขับรถบทจร ฯ
๏ ฝ่ายพระจอมธิบดินทร์นรินทร์รัตน์ หน่อกษัตริย์สุริย์วงศ์พระทรงศร
เสด็จทรงกัณฐัศร์อัสดร แล้วรีบจรลงไปเฝ้าพระเจ้าอา
เชิญเสด็จประเวศวังเข้าจังหวัด ขึ้นรถรัตน์แห่แหนมาแน่นหนา
กับทั้งราเมศพระอนุชา เข้าพาราพร้อมวงศ์พงศ์ประยูร ฯ
๏ ฝ่ายพระมิ่งมังคลานราราช ตรัสประภาษปราศรัยเจ้าไอศูรย์
พ่อมีสารไปถึงอาหาประยูร อาไปทูลพระเชษฐาสุดสาคร
เธอยินดีปรีดาด้วยราเมศ พระทรงเดชบพิตรอดิศร
แล้วประทานเครื่องทรงอลงกรณ์ พระแสงศรคู่กษัตริย์ขัตติยา
กับทหารชาญณรงค์เครื่องยงยุทธ์ พร้อมอาวุธสองหมื่นทั้งปืนผา
กับอนงค์สาวสรรค์กัลยา แล้วให้อากับเจ้าเสกเผ่าพงศ์
เป็นอุปราชฝ่ายหน้าเหมือนว่าขาน อันการงานที่พ่อปองต้องประสงค์
ก็สมเจตนาคิดดั่งจิตจง จะประสงค์ฤกษ์พาเวลาใด
แล้วแต่หลานจะทำการภิเษกน้อง จะปรองดองตามชอบอัชฌาสัย
อาก็มอบให้เป็นสิทธิ์ตามจิตใจ ชอบอย่างไรแล้วแต่พ่อหน่อนรินทร์ ฯ
๏ ฝ่ายพระองค์ผู้ดำรงค์บุรีรัตน์ ประสานหัตถ์ชื่นชมสมถวิล
จึ่งเอื้อนอรรถตรัสถามท่านพรหมินทร์ การฟ้าดินฤกษ์พาเวลาใด
จะเสกน้องครองวังกึ่งจังหวัด เป็นกษัตริย์ฝ่ายหน้าอัชฌาสัย
ท่านพฤฒาหาฤกษ์ไปทันใด ดูที่ในตำราพยากรณ์
แล้วจึงตั้งดิถีในปีนั้น พุธกับจันทร์จรถึงศุกร์สโมสร
อังคารเสาร์เข้าตำราพยากรณ์ ราหูจรมาเป็นอุตม์สุดจะดี
ขึ้นเก้าค่ำเดือนสี่นั้นมีโชค ต้องโฉลกอดิเรกภิเษกศรี
ควรจะใช้ในงานการพิธี เฉลิมศรีจัตุรงค์วันธงชัย
แล้วกราบทูลแก่พระองค์ผู้ทรงเดช ฤกษ์วิเศษในตำหรับฉบับไข
ควรจะตั้งแต่งการงานเวียงชัย เสวยไอศวรรยาครองธานี
พระจึ่งสั่งเสนาพฤฒามาตย์ ให้หมายบาดการดิเรกภิเษกศรี
เครื่องแห่แหนทางจังหวัดปัถพี ตั้งให้มีครบอย่างทางบุราณ ฯ
๏ ฝ่ายพระมิ่งมังคลาปรีชาเฉลิม ให้เพิ่มเติมเครื่องเสบียงเลี้ยงทหาร
ตั้งโรงใหญ่ในวังอลังการ ทำคาวหวานเป็ดไก่ใช้พ่อครัว
พวกผู้หญิงจัดแจงแต่งสำรับ ทั้งคั่วสับเลี้ยงเหล่าพวกเจ้าสัว
สุกรแกะแพะพะแนงแกงเนื้อวัว ให้พ่อครัวแขกชวาเข้ามาทำ
มัสมั่นข้าวกาหรี่เสียงมี่ฉาว แกงเกาเหลาตับเล็กเจ๊กไหหลำ
แม่ครัว่ไทยไก่พะแนงแกงต้มยำ จะแต่งร่ำเรื่องกับข้าวจะยาวไป
ถึงวันดีมีฤกษ์ให้ตั้งแห่ ทั้งสังข์แตรธงทิวปลิวไสว
มยุรฉัตรพัดโบกเป็นหลั่นไป บังสุริย์ใสกลดทองละอองตา
อภิรุมชุมสายรายระยับ เดินคั่งคับทหารหมื่นถือปืนผา
ฝ่ายโฉมยงองค์พระมิ่งมังคลา ให้ลูกยาทรงเครื่องเรืองจำรูญ
คาดปั้นเหน่งเปล่งเม็ดเพชรรัตน์ อย่างกษัตริย์เจ้าแผ่นดินปิ่นไอศูรย์
ทรงภูษาค่าเมืองเรืองจำรูญ สนับเพลารูปอสูรเครือสุวรรณ
เจียระบาดตาดปักเป็นรักร้อย ชายแครงห้อยพรอยพรายสายกระสัน
ฉลององค์โหมดเทศกระหนกพัน เฟื่องกุดั่นฝังทับทิมดูพริ้มพราย
ทรงมาลาค่าเมืองเรืองจำรัส เพชรรัตน์พรายเพริศดูเฉิดฉาย
ปักขนนกวายุภักษ์จำหลักลาย เสร็จผันผายจากวังอลังกรณ์
ขึ้นทรงยานุมาศทองเสียงฆ้องลั่น โห่สนั่นจากเวียงชัยดั่งไกรสร
กระบวนแห่แลสะพรั่งทั้งนิกร เป่าแตรงอนแตรฝรั่งตีกังสดาล
แห่ไปยังวังราชปราสาทใหม่ ประทับไพชยนต์มาศราชฐาน
ประโรหิตโหราพฤฒาจารย์ ถวายพานเครื่องต้นสุคนธา
พราหมณ์ถวายน้ำสังข์ตั้งภิเษก เป็นองค์เอกอุปราชตามวาสนา
ผ่ายพระจอมนครินทร์ปิ่นรัตนา กับพระอาพลางช่วยอำนวยพร
ให้อายุยาวยืนหมื่นพรรษา มีเดชาโตใหญ่ดั่งไกรสร
ให้ลือเลื่องเมืองแมนแดนนคร ฤทธิรอนเฟื่องฟุ้งบำรุงกัน ฯ
๏ พระราเมศสุริย์วงศ์ทรงสดับ น้อมคำนับบิตุเรศเจ้าเขตขัณฑ์
พระเชษฐาก็ประทานสังวาลวัลย์ กับเครื่องราชกกุธภัณฑ์อันบรรจง
มอบนิเวศน์เขตแคว้นแดนจังหวัด ตามกษัตริย์สืบสกุลประยูรหงส์
แล้วประทานนารีสิบสี่อนงค์ พระแสงทรงอัษฎาค่าบุรินทร์ ฯ
๏ ฝ่ายราเมศสุริย์วงศ์ทรงสวัสดิ์ ประสานหัตถ์ขึ้นบังคมสมถวิล
พระเชษฐามอบประเทศเขตบุรินทร์ ก็เพิ่มภิญโญยศปรากฏนาม
แล้วตั้งกองเลี้ยงดูหมู่พหล ประชาชนพวกบำรุงกรุงสยาม
ทั้งตระกูลเสนาพฤฒาพราหมณ์ คำรบสามวันเสร็จเจ็ดเวลา ฯ
๏ ฝ่ายพระองค์ผู้ดำรงกำพลเพชร ครั้นการเสร็จสมมาดปรารถนา
จึ่งว่าพ่อนรินทร์รัตน์กษัตรา อาจะลาไปนิเวศน์เพชรกำพล
จงปกป้องครองบุรีทั้งพี่น้อง แม้นขัดข้องสิ่งไรใช้พหล
ไปให้รู้ถึงประเทศเพชรกำพล อาจะขวนขวายมาอย่าอาดูร
สองกษัตริย์กราบก้มบังคมบาท นราราชภพไกรเจ้าไอศูรย์
แล้วสั่งพวกพลไกรอันไพบูลย์ ให้พร้อมมูลส่งเสด็จไปเขตคัน
ขุนเสนามาจัดกระบวนเสร็จ ส่งเสด็จจอมวังนรังสรรค์
สองพระองค์ตามส่งเสด็จพลัน ถึงกำปั่นลำที่นั่งอลังกรณ์
ฝ่ายพระมิ่งมังคลานราราช พร้อมอำมาตย์กับทหารชาญสมร
ให้ใช้ใบแล่นมาในสาคร ข้ามสิงขรแหลมสุหรัตจังหวัดตรง ฯ
๏ ฝ่ายพระจอมนรินทร์รัตน์กับราเมศ กลับนิเวศน์เวียงวังดั่งประสงค์
เสด็จเข้าปรางค์ทองทั้งสององค์ เสด็จดำรงไพร่ฟ้าประชาชี
ทั้งสององค์ปลงจิตไม่ผิดผัน ดั่งร่วมครรภ์รักใคร่ไม่หน่ายหนี
เหมือนสุริยันจันทราหมดราคี สว่างศรีอิ่มใจทั้งไพร่พล ฯ
๏ จะกล่าวข้างกำปั่นสุวรรณมาศ แล่นลีลาศล่วงทางมากลางหน
สองเดือนครึ่งก็ถึงเพชรกำพล ภูวดลเข้าเขตนิเวศน์วัง
ขึ้นมนเทียรวิเชียรรัตน์ตรัสประภาษ ทั้งสองนาฏยินดีเป็นที่หวัง
กับพระจอมนคเรศนิเวศน์วัง ไปแต่งตั้งหน่อเนื้อเป็นเยื่อใย ฯ
๏ จะกล่าวกลับจับเรื่องเมืองเหมราช คิดหวั่นหวาดเศร้าหมองไม่ผ่องใส
ด้วยข้าศึกล้อมรอบขอบเวียงชัย องค์ท้าวไทกัมพลรัตน์อัดอุรา
ออกสู้รบสองครั้งไพร่ทั้งหลาย ก็ล้มตายชุลมุนวุ่นหนักหนา
แต่ยังไม่ปลกเปลี้ยเสียพารา ศึกก็กล้าโรมรุกขึ้นทุกที
มาร้องท้าหน้าประตูบูรพทิศ จะไม่คิดรบร้าพากันหนี
หรือจะคิดแยบยลหาคนดี มาต่อตีก็ให้ว่าอย่าช้าการ
แม้นไม่สู้ก็ออกมาสามิภักดิ์ เอานงลักษณ์มาถ่ายเขตประเทศสถาน
จึ่งจะพ้นอาญาอย่าช้าการ จะรอนราญก็ให้บอกยกออกมา ฯ
๏ ฝ่ายเสนีเข้าประมูลทูลฉลอง พระตรึกตรองเห็นข้าศึกฮึกหนักหนา
จำจะยกออกไปสู้ดูศักดา เหวยเสนาเกณฑ์พหลพลไกร
พระสั่งพลางทางเสด็จยุรยาตร ขุนอำมาตย์เกณฑ์กันเสียงหวั่นไหว
พลรบครบสรรพทุกทัพชัย มาเตรียมไว้หน้าพระลานชานชลา ฯ
๏ ฝ่ายพระจอมภูวดลกัมพลรัตน์ จอมกษัตริย์แต่งองค์ทรงภูษา
เสด็จขึ้นนั่งยังคอไอยรา ขุนเสนารีบเดินดำเนินพล
เปิดประตูกรูออกนอกนิเวศน์ พระทรงเดชตรวจทัพขับพหล
จัตุรงค์แสนยาพลาพล เข้าประจญศัตรูหมู่อรินทร์ ฯ
๏ ฝ่ายไทท้าวเจ้าบุรีทั้งเจ็ดทัพ เข้ารบรับทีละเหล่าอย่างกล่าวถวิล
แม้นกองไหนได้นิเวศน์เขตบุรินทร์ ทั้งยุพินก็จะได้ดั่งใจจง
เป็นศึกสู้คู่แข่งแย่งผู้หญิง หมายจะชิงให้กระจุยเป็นผุยผง
พลางขับพวกเกณฑ์หัดจัตุรงค์ ให้โบกธงปืนผาดาประดัง ฯ
๏ ฝ่ายไทท้าวเจ้าพาราเห็นข้าศึก เหี้ยมหาญฮึกขับโยธาทั้งหน้าหลัง
ให้ยิงปืนครื้นครั่นสนั่นดัง ทหารทั้งสองข้างต่างราวี
พลง้าวต่อง้าวก้าวถลัน เข้าฟอนฟันยับย่อยไม่ถอยหนี
พลทวนต่อทวนเอาทวนตี เข้าราวีล้มตายลงก่ายกอง
ขุนเสนานายทัพขับสินธพ เข้ารุกรบฟาดฟันผันผยอง
กษัตริย์ข้างข้าศึกฮึกลำพอง พลางก็ร้องเยาะหยันจำนรรจา
เหวยเสนีที่มารบจงนบนอบ การผิดชอบกูจะงดอดโทษา
แม้นรักตัวกลัวตายวายชีวา ให้พระยาออกมาง้อขออภัย
เพราะประมาทอาจองทะนงศักดิ์ พูดหาญหักถือดีจะมีไหน
ถึงเองก็อย่าฮึกอย่านึกไป จะบรรลัยแหลกป่นไม่ทนทาน
ว่าพลางทางขับอาชาชาติ เผ่นผงาดออกมาหน้าทหาร
เข้าถาโถมโรมรันประจัญบาน เสนาชาญชัยขยับเข้ารับรอง
เอาทวนฟาดฉาดฉับต่างรับรบ ม้าเข้าขบผัดผันกันทั้งสอง
ฝ่ายเสนาคนรู้ดูทำนอง ทั้งแคล่วคล่องอาวุธยุทธนา
สู้กับท้าวจักรวรรดิไม่พลาดเพลี่ยง ต่างหลบเลี่ยงแคล่วคล่องว่องหนักหนา
ท้าวจักรวรรดิตีต้อนอ่อนระอา เห็นเสนาคนนี้มันดีครัน
จำจะต้องเลิกทัพกลับขยาย หาอุบายเข่นฆ่าให้อาสัญ
เสวกาคนนี้มันดีครัน ขืนโรมรันเล่าก็เห็นจะเป็นรอง
แล้วร้องว่าฮ้าเฮ้ยจวนจะพลบ เราเลิกรบโรมรันกันทั้งสอง
พรุ่งนี้เช้าจึ่งค่อยกลับมารับรอง ทัพทั้งสองเลิกไปมิได้นาน ฯ
๏ ฝ่ายพระองค์ผู้ดำรงอาณาเขต เข้านิเวศน์เวียงชัยอันไพศาล
ให้เลี้ยงดูหมู่พหลคนชำนาญ ที่ไปการสงครามตามสบาย
ฝ่ายกษัตริย์พวกที่มาเป็นข้าศึก ให้เหิมฮึกสมจิตที่คิดหมาย
ประชุมพร้อมทั้งบรรดาเสนานาย คิดอุบายจะปลอมเข้าเผาบุรี ฯ
๏ ฝ่ายพระจอมนคเรศเกศกษัตริย์ ให้อั้นอัดร้อนจิตดั่งพิษฝี
ด้วยศัตรูหมู่พาลามายายี ออกต่อตีเล่าก็ยับอัปรา
จึ่งสั่งพวกมนตรีสี่ทหาร ให้ตั้งศาลเทวฤทธิ์ทุกทิศา
ตั้งเครื่องอานบัดพลีที่บูชา ให้เทวดาคุ้มครองช่วยป้องกัน
แล้วหาพวกคนทรงมาลงเจ้า ถามมดท้าวเรื่องกรุงไกรไอศวรรย์
หรือจะเสียนคเรศขอบเขตคัน จงพากันไปตามเอาความจริง ฯ
๏ ฝ่ายเสนามาจัดตามรับสั่ง แล้วไปยังศาลเจ้าท้าวผีสิง
ให้พาพวกมดท้าวที่เข้าจริง อย่าแอบอิงมีรับสั่งจะฟังการ
อียายท้าวเอาผ้าแดงมานุ่ง ทาแป้งปรุงห่มชมพูขึ้นอยู่ศาล
ถือธูปเทียนสารภาพพลางกราบกราน พวกตีนศาลตีโทนโยนเป็นเพลง
ประเดี๋ยวใจยายท้าวก็สั่นงก มือตบอกหลับตาว่าข่มเหง
ไปทูลท้าวเจ้าอยู่หัวอย่ากลัวเกรง มาข่มเหงยกตัวกลัวมันไย
ขุนเสนาว่าจะคิดอย่างไรเล่า ขอเชิญเจ้าชี้แจงแถลงไข
จะรบสู้กู้เมืองสถานใด ท่านบอกให้จะได้ทำไปตามการ
อียายมดผีสิงนิ่งสดับ แล้วบังคับพูดจาพลางว่าขาน
อย่าทุกข์ร้อนคงจะเปลื้องเรื่องรำคาญ ไม่ช้านานพวกตระกูลจะหนุนนำ
จะมาช่วยกำจัดพวกสัตว์บาป ให้ราบคาบดั่งช่วยชุบอุปถัมภ์
จงรักษาวังเวียงอย่าเพลี่ยงพล้ำ มันจะทำอย่างไรทั้งไพร่พล
ก็ไม่ได้พาราอย่าเป็นทุกข์ ไม่บุกรุกได้ดอกหนาอย่าฉงน
แต่ระวังฟืนไฟในมณฑล เรือนไพร่พลจากคาอย่าให้มี
พอบอกเสร็จดิ้นเทาเทาเจ้าก็ออก นัยน์ตากลอกหายวับไปกับที่
อียายท้าวหอบฮักตักวารี เสียงอู้อี้ดื่มน้ำร่ำเอาพอ
พวกเสนามาทูลพระทรงเดช ให้ทราบเหตุเรื่องราวยายท้าวหมอ
แกทายว่าจะมีเจ้าในเหล่ากอ เป็นเนื้อหน่อสุริย์วงศ์คงจะมา
ช่วยดับร้อนผ่อนผันอย่าหวั่นหวาด ภูวนาทจะดับทุกข์ให้สุขา
พระทรงฟังเจ้าผีค่อยปรีดา แม้นเหมือนว่าจะตั้งสรวงเครื่องบวงบน
พระตรัสพลางทางปรึกษากับข้าเฝ้า อันตัวเราคิดเช่นไม่เห็นหน
ใครจะมาช่วยเราเมื่อคราวจน ไม่เห็นหนว่าผู้ใดใครจะมา
พระตรัสเสร็จแล้วเสด็จยุรยาตร ขึ้นปราสาทมีแต่ทุกข์ไม่สุขา
พระตรึกตรองหมองพระทัยในอุรา จนนิทราม่อยหลับระงับไป
ทรงสุบินว่าแผ่นดินรองปราสาท กัมปนาทโลกาสุธาไหว
แล้วบังเกิดลมแดงเป็นแสงไฟ ทั่วทั้งไพชยนต์เขตนิเวศน์เวียง
แล้วมีหงส์เหมรามาทั้งคู่ บินมาสู่ปรางค์สุวรรณชั้นเฉลียง
ลงจับที่บรรยงก์ส่งสำเนียง ดั่งจำเรียงดีดสีปี่ชวา
แล้วกางปีกโบกปัดพัดที่ร้อน อมสาครพ่นไปในทิศา
ทั้งเปลวไฟหายวับไปกับตา พื้นสุธาหวั่นไหวก็หายพลัน
พอรุ่งรางสางแสงพระสุริเยศ พระลืมเนตรขึ้นดูรู้ว่าฝัน
เสด็จจากปรางค์ทองห้องสุวรรณ ก็ผายผันโสรจสรงพระคงคา
น้ำกุหลาบอาบอบตลบกลิ่น ระรื่นรินรสสุคนธ์ปนบุปผา
แล้วทรงเครื่องเยื้องย่างจากปรางค์ปรา ออกเสนาพระโรงรัตน์ชัชวาล
จึ่งเอื้อนอรรถตรัสเรียกโหราเฒ่า พระตรัสเล่าเรื่องฝันแล้วบรรหาร
ตั้งแต่ต้นจนปลายให้อาจารย์ จงตรองการช่วยทำนายร้ายหรือดี ฯ
๏ โหราเฒ่าเอาประนินทินออกสอบ ตามระบอบลัคนาในราศี
อาทิตย์จรถึงพฤหัสสวัสดี จะเปรมปรีดิ์วายร้อนผ่อนสบาย
จึ่งกราบทูลทำนายทายนิมิต ซึ่งทรงฤทธิ์สุบินนี้ดีใจหาย
ว่าแผ่นดินไหวกล้าตำราทาย ต้องวุ่นวายเพราะศึกล้อมป้อมปราการ
ที่เพลิงแดงแสงสว่างในปรางค์มาศ ร้อนฉกาจกล้าแข็งสีแดงฉาน
ได้แก่พวกที่มาหวังอหังการ ต้องรอนราญร้อนใจทั้งไพร่พล
ซึ่งมีหงส์เหมราบินมาจับ แล้วร้องรับเอาปีกบังกำลังขน
ช่วยโบกปัดพัดพาอมสาชล มาเป่าพ่นช่วยระงับดับอัคคี
คือตระกูลประยูรวงศ์ที่องค์เอก อดิเรกจักรพรรดิกษัตริย์ศรี
จะมาช่วยกำราบปราบไพรี ถ้าแม้นมิเหมือนคำข้าทำนาย
ในเจ็ดวันนั่นแหละจะรู้ข่าว ไม่เหมือนกล่าวคำข้อขอถวาย
ชีวิตข้าโหราผู้ทำนาย ข้างต้นร้ายปลายดีบริบูรณ์
พระทรงฟังพฤฒาโหรากล่าว ในเรื่องราวเขาทำนายเรื่องไอศูรย์
ค่อยเสื่อมสร่างในอุราที่อาดูร พระเพิ่มพูนปราศรัยให้รางวัล ฯ
๏ จะกล่าวถึงธิบดินทร์นรินทร์รัตน์ เสวยสวัสดิ์อิ่มเอมเกษมสันต์
กับราเมศน้องยาไม่อาธรรม์ รู้รักกันสมประสงค์เพราะวงศ์วาน
ได้ทราบว่าข้าศึกติดเหมราช เสนามาตย์น้อยใหญ่ทูลไขขาน
ได้ปรึกษากับท่านครูผู้อาจารย์ ต้องคิดการไปช่วยปราบให้ราบเตียน
ด้วยเมืองนี้เป็นที่เมืองหน้าด่าน ฉวยเสียการพาราเป็นพาเหียร
ถ้าแม้นเสียเหมราเป็นอาเกียรณ์ มันจะเบียนเขตจังหวัดรัตนา
พระปรารภกับพระน้องคิดตรองตรึก อยากทำศึกพูดกันต่างหรรษา
ฝ่ายราเมศอาจองทรงศักดา จึ่งทูลว่าการศึกไม่นึกเกรง
ขออาสากำกับเป็นทัพหน้า คุมโยธาพร้อมถ้วนชนวนเขนง
ทหารปืนหมื่นถ้วนกระบวนเพลง ไม่กลัวเกรงข้าศึกฝึกชำนาญ ฯ
๏ ฝ่ายพระองค์ทรงศิลป์นรินทร์รัตน์ โสมนัสปรีดิ์เปรมเกษมศานต์
ด้วยได้น้องตรองตริดำริการ กับอาจารย์ผู้วิเศษในเขตคัน
แล้วสั่งพวกเสนึให้กรีทัพ จงพร้อมสรรพทั้งพหลพลขันธ์
เครื่องหน้าไม้ปืนยาสารพัน จัดให้ทันฤกษ์ดีจะกรีพล
เสนารับอภิวาทแล้วบาดหมาย ทั้งมุลนายบอกให้ทั่วตัวพหล
จัตุรงค์โยธาพลาพล ให้ยกขนดาบหอกออกนอกคลัง
ทั้งลูกดินสิ้นเสร็จสำเร็จจ่าย ให้บาดหมายปืนผาทั้งหน้าหลัง
พวกมารับสาตราดาประดัง พร้อมสะพรั่งเกณฑ์หัดจัตุรงค์
เตรียมรถรัตน์หัตถีม้าที่นั่ง กระบวนตั้งตามตำหรับฉบับหงส์
ฝ่ายท่านครูผู้ชำนาญการณรงค์ มงคลคงแจกเสร็จสำเร็จการ
ทั้งปีกซ้ายปีกขวาเสนาใหญ่ พลไพร่สิบหมื่นพื้นทหาร
ทั้งกองหนุนขุนเสนากับอาจารย์ จัดทหารเกียกกายทั้งนายพล
ล้วนแกล้วกล้าสามารถชาติกำแหง ใส่เสื้อแดงถือสาตราโกลาหล
กองเสือป่าแมวเซาจัดเอาคน อ้ายพวกปล้นย่องเบาฆ่าชาวเรือ
ให้ถือขวานด้ำยาวถือหลาวแหลน กับโล่แพนมันชำนาญทหารเสือ
ใส่หมวกดำกำมะหยี่สี่คลุมเครือ คล้ายกับเสือแอบทางกลางอรัญ ฯ
๏ ฝ่ายพระองค์ผู้ดำรงอาณาเขต กับราเมศน้องชายเสร็จผายผัน
ต่างแต่งองค์ทรงเครื่องเรืองสุวรรณ สายกระสันพาหุรัดจำรัสพราย
ฉลององค์พื้นดำกำมะหยี่ มาลาสีนิลรัตน์จำรัสฉาย
ประดับเพชรเจ็ดสีมณีพราย จำหลักลายเครือฝรั่งอลังกรณ์
เสียบขนนกการเวกภิเษกสวัสดิ์ ปลายสะบัดขาวผ่องประภัสสร
ทรงพระแสงอัษฎาค่านคร เสด็จจรกันมาถึงหน้าเกย
ประโรหิตโหราพฤฒามาตย์ ถวายเครื่องไสยศาสตร์ฉลาดเฉลย
ให้เหยียบไม้ข่มนามเหมือนตามเคย ที่บนเกยตามอย่างปางบุราณ
พอฤกษ์ดีตีฆ้องเสียงก้องกึก มโหระทึกแตรสังข์ระฆังขาน
เครื่องดีดสีตีดังกังสดาล กุญชรชาญร้องเปรี้ยงเสียงคำรน
พระทรงนั่งยังคอพระยาปราบ เสนากราบโดยคำรพครบสามหน
พระอนุชาทรงพระยาพลายมงคล ดำเนินพลหนาแน่นยกแสนยา
พวกทหารขานโห่ขึ้นสามครั้ง พร้อมสะพรั่งโล่แพนดูแน่นหนา
ฝ่ายท่านครูผู้ประสิทธิ์วิทยา ขึ้นรถาเข้ากระบวนถือทวนทอง
ออกจากวังพรั่งพร้อมโยธาหาญ เข้าดงดานกรอกกรวยตามห้วยหนอง
ประทับร้อนโดยประสงค์จำนงปอง แต่เดินกองทัพมาได้ห้าวัน
เกือบจะเข้าเขตแคว้นแดนเหมราช พระประพาสนกไม้ในไพรสัณฑ์
ไทรมะทรางยางโพตะโกวัน ต้นชิงชันช้างน้าวเหล่ามะเกลือ
พระยอมพะยูงสูงใหญ่มีใบหนา โพทะเลเพกาต้นตาเสือ
เสลาสล้างกร่างไกรทั้งใครเครือ มะดูกมะเดื่อแคคางนางตะเคียน
ทั้งสนโศกสักเสียดขึ้นเยียดยัด ใบระบัดหลายหลากดั่งฉากเขียน
กระแบกกระเบาเหล่าชะโอนใบโกร๋นเกรียน เหล่ากระเบียนปนกระบากซากพุมเรียง
ต้นสำโรงโกงกางหูกวางป่า ทั้งแวงหว้าขึ้นระคนปนซาเหลียง
ต้นอินจันทน์คันทรงต้นรงเรียง มะหาดเหียงแคฝอยข่อยพะวา
ฝูงวิหคนกจับประสานเสียง ก้องสำเนียงบินวนบนพฤกษา
นกแขกเต้าเขาขันจำนรรจา สาลิกาโกกิลาจร
มยุราพระยาลอเสียงจ้อแจ้ว โกญจาแก้วแก้วพลอดดั่งคนสอน
จากพรากโพระโดกกุโงกงอน ขมิ้นอ่อนกระตั้วเต้นกระเต็นไพร
เค้าโมงเมียงเคียงคู่เค้าโมงพลอด กระเรียนกระรอดเป็ดหงส์ส่งเสียงใส
ตะขาบคุ่มคับแคร้องแซ่ไป ระวังไพรยางกรอกฝูงดอกบัว
สัตวาเบญจวรรณอังชันเปล้า กระแวนกระเหว่าโนรีสีสลัว
ฝูงสร้อยร้าราร่อนเที่ยวซ่อนตัว เหล่านกงั่วออกเอี้ยงจับเรียงราย
พระชมพลางทางเร่งพยุหทัพ มาคั่งคับพร้อมพหลคนทั้งหลาย
กระทั่งถึงเหมราเสนานาย ตั้งค่ายรายเรียงกันเป็นหลั่นไป
พักพหลพลรบสมทบทัพ อเนกนับแสนยาโยธาไสว
บ้างตีฆ้องกลองตรวจทุกหมวดไป กองฟืนไฟนั่งยามตามทำนอง
พวกเสือป่าแมวเซาเข้าชายทุ่ง เขม้นมุ่งคอยประจำทุกลำหนอง
เที่ยวแอบซุ่มประชุมกันเป็นกองกอง ไม่โห่ร้องเงียบเสียงสำเนียงคน ฯ
๏ จะกล่าวข้างเจ็ดพาราที่มาล้อม เห็นทัพล้อมยกมาโกลาหล
จึ่งจัดแจงแต่งทหารยี่สิบคน ให้ปลอมปนลัดแลงเที่ยวแฝงฟัง
ไปสืบข่าวราวเรื่องว่าเมืองไหน มาตั้งค่ายโอบล้อมเข้าล้อมหลัง
เห็นจะมาตีเขตนิเวศน์วัง จงไปฟังแยบคายร้ายหรือดี
แม้นจะมาชิงช่วงดวงสมร ให้รอก่อนเรายังติดไม่คิดหนี
แม้นมิฟังจะตั้งบุกเข้าคลุกคลี ก็จะตีเสียให้ยับทั้งทัพชัย
พวกสอดแนมรับรสพจนารถ แล้วคลาคลาศเลียบเดินตามเนินไศล
ค่อยลัดแลงแฝงกายรายกันไป ถึงที่ในชายป่าพนาวัน
พอพบพวกกองซุ่มมันรุมจับ ต่างขู่ขับผูกมัดรัดกระสัน
เอาตะโหงกอันใหญ่ใส่เข้าพลัน แล้วชวนกันฉุดลากกระชากมา
ส่งให้ท่านผู้กำกับกองทัพหลวง ตามกระทรวงมุลนายทั้งซ้ายขวา
พอพระองค์ทรงเดชเกศประชา เสด็จมาที่ประทับแล้วกราบทูล ฯ
๏ ฝ่ายพระจอมธิบดินทร์นรินทร์รัตน์ ได้ทราบอรรถจึ่งพระองค์ทรงไอศูรย์
ให้ไต่ถามตามสำเนาเอาเค้ามูล เรื่องที่ทูลยุคเข็ญเป็นอย่างไร
ขุนเสนีจึงถามตามรับสั่ง หน้าที่นั่งสองพระองค์ตามสงสัย
มันก็แจ้งความจริงทุกสิ่งไป ตามที่ในเรื่องยุบลแต่ต้นมา
สองพระองค์ทรงสดับแล้วรับสั่ง ให้ปล่อยทั้งยี่สิบรีบไปหนา
นำเรื่องราวไปแถลงแจ้งกิจจา กูยกมาไม่ประสงค์อนงค์นาง
แต่นายเองห้ามไว้จงไปบอก ไม่ตีดอกบ้านช่องอย่าหมองหมาง
กูมิใช่พวกบ้านัยน์ตาฟาง จะมากางรั้วกั้นเอาชั้นเชิง
กูยกพลมนตรีมีประสงค์ ด้วยจำนงจะราวีตีให้เหลิง
กับนายเองอย่าถวิลให้สิ้นเชิง พวกร่าเริงที่จะชิงผู้หญิงงาม
พระสั่งให้ไล่ขับกลับไปบอก ให้นายออกมาชิงชัยในสนาม
จะได้ไว้เกียรติยศให้งดงาม ทำสงครามอวดผู้หญิงอย่ากริ่งใจ ฯ
๏ ฝ่ายพวกเหล่าจับได้พระไม่ฆ่า ต่างทูลลากลับไปแจ้งแถลงไข
กับกษัตริย์ทุกนิเวศน์เจ็ดเวียงชัย ตามที่ในเรื่องราวให้เจ้าฟัง ฯ
๏ ฝ่ายกษัตริย์เจ็ดพาราโกรธาหนัก ต่างฮึกฮักอิศโรจิตโอหัง
ประมาทหมิ่นกันหนักหนาไม่น่าฟัง จะต้องตั้งราวีตีประจญ
มันทัพเดียวเคี่ยวขับเข้ารับรบ เราสมทบกันให้ทั่วตัวพหล
ทั้งเจ็ดเมืองล้อมสกัดเสียบัดดล ก็จะป่นปี้ไปทั้งไพร่นาย
ต่างพิโรธโกรธเหลือจนเหื่อตก คิดจะยกสั่งพหลพลทั้งหลาย
ให้ระดมแต่บรรดาเสนานาย ตั้งเกียกกายกองหนุนทั้งขุนพล
รุ่งพรุ่งนี้ยกออกตีให้แตกยับ ตามบังคับพร้อมพรั่งทั้งพหล
จัตุรงค์เสนาพลาพล ยกเข้าปล้นจับกษัตริย์มัดเอามา
ทำให้สมกับที่แค้นมันแค่นแคะ จะชำแหละผ่าดูจิตที่ริษยา
ให้สมกับปากมันที่พรรณนา ทั้งพูดจาให้เจ็บใจหลายประการ
ขุนเสนีผู้รับสั่งมานั่งตรวจ ทั้งหมู่หมวดมุลนายฝ่ายทหาร
เครื่องอาวุธยุทธนาบัญชาการ ให้ทหารเตรียมไว้ในกลางคืน
จะกล่าวฝ่ายในเมืองเห็นกองทัพ มาคั่งคับแน่นหนาเหลือฝ่าฝืน
ตั้งตีเกราะเคาะไม้ในกลางคืน แสงไฟฟืนกองรอบขอบกำแพง
พากันขึ้นเชิงเทินเนินหอรบ เห็นไต้คบสองข้างสว่างแสง
เสียงโยธากราวเกรียวดูเรี่ยวแรง ใส่เสื้อแดงสักหลาดดาษดา
จึงเข้าไปกราบทูลว่าข้าศึก ดูเหิมฮึกยกหนุนมาแน่นหนา
อีกสองทัพตั้งอ้อมล้อมเข้ามา แต่โยธานับแสนดูแน่นราย
สมเด็จท้าวเจ้าบุรีเหมราช ฟังอำมาตย์เศร้าในพระทัยหาย
เอะครั้งนี้เห็นชีวีจะวอดวาย เสนานายจะป้องกันสถานใด
เห็นจะเหืลอกำลังทั้งพหล พวกไพร่พลน้อยนิดคิดไฉน
บุราณว่าไฟมากลำบากใจ ลุกขึ้นใหญ่ดับยากเพราะมากมาย
อันน้ำน้อยต้องแพ้เป็นแน่แล้ว จะกวาดแผ้วไหนจะดับระงับหาย
แต่ช่วยกันมั่นไว้ทั้งไพร่นาย หาอุบายผ่อนผันด้วยปัญญา
พลางสั่งให้ตรวจตราทุกหน้าที่ วันพรุ่งนี้เห็นจะวุ่นขุ่นหนักหนา
เห็นไม่พ้นไพรีมันบีฑา คิดตั้งหน้าสู้กับมันจนบรรลัย
ค่ำวันนี้จงระวังทั้งนิเวศน์ ตามขอบเขตเชิงเทินเนินไศล
จงรักษาไว้ให้มั่นพอกันภัย กองฟืนไฟไว้สำหรับอย่าหลับนอน
หลอมตะกั่วคั่วทรายคอยปรายสาด ปืนพิฆาตประจุไว้ใส่ลูกหมอน
จงตรวจตราอย่าเห็นแก่หลับนอน คิดผันผ่อนรารอพอกลางวัน
เสวกาผู้รับสั่งไม่หยุดยั้ง อุตลุดเร็วรวดสั่งกวดขัน
ให้ประจุปืนป้อมไว้พร้อมกัน พลขันธ์ขึ้นรอบขอบเชิงเทิน
เอาน้ำขนขึ้นไปไว้ให้มาก ระวังยากเกิดยุคฉวยฉุกเฉิน
ทั้งผู้คนไล่ไปไว้บนเชิงเทิน แล้วให้เดินคอยตรวจทุกหมวดกอง
สมเด็จท้าวเจ้าบุรินทร์ปิ่นจังหวัด โทมนัสนึกในพระทัยหมอง
ไม่เป็นอันหลับสนิทแต่คิดตรอง จะหาช่องแก้ไขไฉนดี
ด้วยศึกเสือเหลือกำลังมาตั้งรบ จะหลีกหลบหนีไปในวิถี
อันหนทางที่จะไปก็ไม่มี มันเป็นที่ขัดสนพ้นปัญญา
ท้าวเสี่ยงสัตย์อธิษฐานการกุศล ถึงยากจนยังไม่สิ้นวาสนา
ขอเทวฤทธิ์ที่สถิตในปรางค์ปรา ช่วยรักษาแว่นแคว้นทั้งแดนไตร
พอสิ้นทุกข์สุขาดั่งว่าขาน สิ่งที่หวานจะสังเวยนมเนยใส
จะบวงสรวงเทวาสุราลัย ทั้งนอกในนคเรศเขตนคร ฯ
๏ จะกล่าวฝ่ายภูมินทร์นรินทร์รัตน์ สองกษัตริย์ราเมศนเรศร
ให้ตระเตรียมโยธาพลากร อัสดรม้าที่นั่งดั่งจำนง
จึงตรัสกับพรหเมศท่านครูใหญ่ จะชิงชัยเอาให้สมอารมณ์ประสงค์
ท่านจัดแจงแต่งพลรณรงค์ ที่อยู่คงอาวุธสุดแต่การ
พฤฒาเฒ่าเข้ามณฑลเรียกคนเอก แล้วยกเมฆฉายดูหมู่ทหาร
ที่แขนขาขาดไปไม่ได้การ พวกทหารเคราะห์ร้ายมิให้จร
เอาแต่พวกบริบูรณ์พูนสวัสดิ์ แกเลือกคัดไว้เป็นหมู่ตามครูสอน
ทั้งปีกซ้ายปีกขวาพลากร จะราญรอนศัตรูหมู่ไพริน
จัดกองหนุนขุนเสนาที่สามารถ ทั้งแคล้วคลาดเชิงรู้ธนูศิลป์
พวกเกียกกายหลายหมู่สู้ไพริน จัดไว้สิ้นพร้อมถ้วนกระบวนแซง
ตามพิชัยสงครามได้นามครุฑ ฤทธิรุทรดูสง่าล้วนกล้าแข็ง
วันอาทิตย์ธงชัยให้ใช้แดง ตามสีแสงทุกกระบวนทั้งทวนธง
พอเช้าตรู่สุริยาคอยท่าฤกษ์ เอิกเกริกกษัตริย์ศรีเข้าที่สรง
พฤฒาเฒ่าเอาน้ำมนต์ที่ทนคง ให้สององค์รดเกล้าพระเมาฬี
ผงดินสอทาถวายหลายตำหรับ ตามบังคับโดยสังเกตวิเศษศรี
ถวายเครื่องออกสงครามตามพิธี ให้ต้องสีวันยามตามเวลา
แล้วให้ทรงพระแสงของนักสิทธ์ สำรวมจิตหัตถ์ประสานอ่านคาถา
ให้พระน้องทรงพระขรรค์อันศักดา ที่ได้มาจากนิเวศน์เพชรกำพล
ทั้งสององค์ขึ้นทรงอัศวราช พราหมณ์ประกาศเทวดาโกลาหล
ฝ่ายท่านครูผู้ชำนาญการประจญ คอยฤกษ์บนตามตำราทั้งฟ้าดิน
พอเมฆตั้งมาทางทิศพายัพ ต้องตำหรับสมจิตคิดถวิล
ฟ้าก็ร้องก้องลั่นสนั่นดิน ให้ดีดพิณตีฆ้องกลองประโคม
ยิงปืนใหญ่ยักกะตรามหาฤกษ์ เอิกเกริกก้องกึกเสียงฮึกโหม
เดินพหลพลหมื่นเสียงครื้นโครม พลโจมแกว่งอาวุธยุทธนา ฯ
๏ จะกล่าวข้างทัพกษัตริย์เขาจัดเสร็จ พร้อมทั้งเจ็ดครึกครื้นถือปืนผา
ทั้งเสน่าหลาวโล่โตมรา ขึ้นขี่ม้ายกตามกันครามครัน
แต่ทัพท้าวไกรจักรจะรบก่อน เร่งนิกรจะเข้าสู้เป็นคู่ขัน
ออกทั้งทัพรายเรียงเคียงเคียงกัน โห่สนั่นปักธงลงบัดดล
พอทัพหน้าถึงกันประจัญหน้า ต่างชักม้าร้องถามตามนุสนธิ์
ว่าเกี่ยวข้องเป็นไฉนยกไพร่พล มาประจญกันกับเราเล่าเนื้อความ
ก็ต่างคนต่างอยู่ไม่รู้เรื่อง หรือขัดเคืองอย่างไรหนอเราขอถาม
จึ่งมาคิดเป็นศัตรูคู่สงคราม ท่านเชื้อนามเป็นไฉนไขคดี
หนุ่มน้อยน้อยจะมาสู้กับผู้ใหญ่ จะบรรลัยย่อยยับเป็นสับสี
ไม่ควรจะขวางหน้ามาราวี เหมืองแมงหวี่เข้าไฟจะวายชนม์ ฯ
๏ ฝ่ายพระจอมราเมศเกศกษัตริย์ สดับอรรถแล้วจึ่งถามตามนุสนธิ์
ว่าตัวท่านมาทั้งนี้ยกรี้พล มาตีปล้นพาราเขาว่าไร
หรือเคืองแค้นว่าเขาไม่ให้ผู้หญิง จะมาชิงอวดฝีมือหรือไฉน
ดูก็น่าเกลียดจ้านรำคาญใจ เป็นผู้ใหญ่ด้วยกันหมดเที่ยวจดรอย
อันธรรมดานารีก็มีถม จะมางมกันชิงชู้เหมือนปูหอย
พวกกษัตริย์เจ้าชู้ไม่ดูรอย เห็นน้ำอ้อยคราวอดเหมือนมดโซ ฯ
๏ ท้าวไกรจักรโกรธาร้องว่าเจ้า ดูถูกเราไว้ตัวยั่วโทโส
ยังเด็กน้อยกระจิหริดทำอิศโร มาวางโตเย้ยผู้ใหญ่ไม่ได้การ
อย่าหาญฮึกนึกไปเจ้าไก่ต้อย เหมือนหิ่งห้อยจะมาสู้สุริย์ฉาน
แต่กระดูกก็ยังอ่อนมารอนราญ ไม่ช้านานก็จะวิ่งเป็นลิงไพร ฯ
๏ พระราเมศสุริย์วงศ์พงศ์กษัตริย์ จึงเอื้อนอรรถตอบความตามวิสัย
เรารบกันสองต่อสองทำนองใน อย่าให้ไพร่เหนื่อยยากลำบากเลย
ท้าวก็ดีทีปราชญ์ชาติเจ้าชู้ มารบสู้กันจริงจริงอย่านิ่งเฉย
เครื่องอาวุธสิ่งใดนะอย่าละเลย ที่ท้าวเคยถือชำนาญการสงคราม
พระตรัสพลางทางชักอัศวราช เผ่นผงาดเยื้องย่างออกกลางสนาม
ท้าวไกรจักรชักม้ากล้าสงคราม ทหารตามมาเป็นวงแล้วส่งทวน
สำหรับศึกเคยชำนาญในการรบ เลี้ยวตลบชักม้าทีท่าสวน
พระราเมศสุริย์วงศ์ก็ทรงทวน ชักม้าหวนตีวงตรงเข้าไป
ทหารโห่กึกก้องทั้งสองฝ่าย ดูเจ้านายครึกครื้นยืนไสว
พวกในเมืองเข้าไปเฝ้าทูลท้าวไท ว่าทัพใหม่ยกมาออกราวี
กับทัพทั้งเจ็ดพาราที่มาล้อม เข้าโอบอ้อมรุกรบไม่หลบหนี
พระทราบเรื่องทัพมาใหม่ใช่ไพรี สั่งให้กรีธาพหลรณรงค์
กูจะออกไปดูให้รู้ข่าว คำที่เจ้าทายไว้อย่าใหลหลง
ทั้งนิมิตเห็นจะสมอารมณ์ปลง พระขึ้นทรงหลังพระยาอาชาไนย
เปิดทวารพาทหารออกพร้อมพรั่ง ทั้งโล่ดั้งปืนผาโยธาไสว
ออกยืนม้าพาพลสกลไกร เพราะยังไม่รู้แท้ฉวยแปรปรวน
ต้องยับยั้งดูทำนองทั้งสองรบ ต่างตลบเลี้ยวกลมดั่งลมหวน
พระราเมศชำนาญในการทวน รู้กระบวนสารพัดหัดชำนาญ
แต่รบกันประมาณเพลงห้าสิบถ้วน ในกระบวนกลศึกต่างฮึกหาญ
แต่ราเมศรู้ตำราอาชาชาญ ว่าม้าพานแรงน้อยถอยทุกที
แล้วดูท้าวไกรจักรเห็นชักม้า ทีระอาแรงน้อยจะถอยหนี
จำจะเข้าบั่นบุกไล่คลุกคลี แม้นเสียทีก็จะล้างให้วางวาย
พระตริพลางทางดูม้าที่นั่ง เห็นกำลังยังไม่อ่อนค่อยผ่อนขยาย
ทำทีถอยออกให้ห่างทางอุบาย แล้วรำกรายชักสินธพทีหลบทวน ฯ
๏ ฝ่ายท้าวไทนึกว่าเด็กเล็กเท่านี้ คงจะหนีไล่กลมดั่งลมหวน
พระเยื้องกลับรับหันด้วยคันทวน เสียกระบวนแทงเข้าอกพลัดตกตาย
ทหารโห่โกลาดั่งฟ้าลั่น เสียงครื้นครั่นดั่งสุนีคะนองสาย
พวกพหลพลไกรทั้งไพร่นาย ต่างวุ่นวายฆ่าฟันสนั่นดัง ฯ
๏ ท้าวกัมพลไล่พหลเข้าช่วยรบ ตีตลบโยธาทั้งหน้าหลัง
พวกทหารฟันตายวายชีวัง พวกที่ยังเหลือวิ่งเป็นสิงคลี ฯ
๏ ฝ่ายกษัตริย์ที่ยกมาพากันถอย เห็นเสียรอยกลับไปในวิถี
ต่างเข้าค่ายของตัวกลัวเสียที คิดราวีต่อไปดั่งใจปอง ฯ
๏ ฝ่ายพระจอมธิบดินทร์ปิ่นเหมราช เห็นอากาศค่อยสว่างที่หมางหมอง
ทางปราศรัยสองพระองค์จำนงปอง พระคุณของพ่อนี้ลบภพไกร
พ่อขอถามนามเนื้อเชื้อกษัตริย์ ครองจังหวัดธานินทร์บุรินทร์ไหน
พ่อจะรักเจ้าเหมือนบุตรสุดอาลัย ขอเชิญไปนคเรศนิเวศน์วัง
สองพระองค์กราบกรานประสานหัตถ์ กรุงกษัตริย์ชื่นชมด้วยสมหวัง
แล้วเชิญชวนเข้าเขตนิเวศน์วัง พระตรัสสั่งเสนีผู้ปรีชา
ให้จัดแจงแต่งที่บรรยงก์รัตน์ ถวายกษัตริย์หยุดพักตำหนักขวา
แล้วตรัสเชิญนรินทร์รัตน์กษัตรา กับพระราเมศน้องสองพระองค์
เข้าเวียงวังเหมราขึ้นปราสาท พระยุรยาตรนำไปศรรไลหงส์
พลางชวนเชิญพระพี่น้องทั้งสององค์ ขึ้นบรรยงก์รัตนาไม่อาวรณ์
พระดำรัสตรัสเรียกมเหสี กับบุตรีศรีสวัสดึ๋ประภัสสร
ทั้งสององค์เปรมปรีดธุลีกร พระมารดรรับหัตถ์กษัตรา
ให้พระนุชบุตรีศรีสมร ประนมกรกราบสมเด็จพระเชษฐา
พระแลเล็งเพ่งพักตร์ลักขณา ดั่งจันทราแจ่มจัดจำรัสดวง
กระนี้หรือกษัตราที่มารบ จะมิคบกันมาแน่นเพราะแหนหวง
คิดแย่งชิงกัลยาสุดาดวง มาตั้งหวงแหนกันทุกวันคืน ฯ
๏ ฝ่ายอนงค์องค์มิ่งมเหสี นางยินดีในอุราค่อยฝ่าฝืน
บรรเทาทุกข์ที่ประจำทุกค่ำคืน ค่อยแช่มชื่นในอุราแล้วว่าพลาง
แม่ขอบคุณการุญรักพ่อหนักหนา เบาอุราสารพัดที่ขัดขวาง
แม่ขอเชิญทั้งคู่อยู่ในปรางค์ ไม่กั้นกางเกียดกันไม่ฉันทา
ขอฝากน้องนงเยาว์กับเจ้าด้วย จงชูช่วยปกปิดกนิษฐา
เหมือนพี่น้องร่วมครรภ์อย่าฉันทา ให้มารดาเย็นใจทั้งไพร่พล
สองกษัตริย์สุริย์วงศ์ทรงสดับ น้อมคำนับทูลความตามนุสนธิ์
ลูกยกมาครั้งนี้ทั้งรี้พล ช่วยภูวดลพอให้คลายวายอาวรณ์
ด้วยนเรศรัตนาพาราใกล้ ลูกตั้งใจช่วยบพิตรอดิศร
มิได้คิดแก่ชีวิตมาราญรอน กู้นครให้พระองค์ดำรงวัง
ฉันพี่น้องสองนี้ขออาสา รบประจามิตรไม่ยับไม่กลับหลัง
ถึงเป็นตายขอถวายซึ่งชีวัง พระทรงฟังชื่นพระทัยใครจะปาน
ดั่งน้ำทิพย์ธารามาโสรจสรง วรองค์ขัตติยามหาศาล
โสมนัสตรัสสำรวลชวนสำราญ พนักงานยกเครื่องเนื่องกันมา
ตั้งถวายไทท้าวเจ้านิเวศน์ พระทรงเดชเชิญสองโอรสา
ให้เสวยเอมโอชโภชนา กษัตรากราบก้มบังคมคัล
แล้วเสวยพระกระยาสุธาโภช ที่เอมโอชสารพัดเขาจัดสรร
สามพระองค์ทรงเสวยเครื่องสุพรรณ พร้อมด้วยกันรักสนิทเหมือนบิตุรงค์
จะเข้านอกออกในมิได้ห้าม เพราะมีความชื่นชมสมประสงค์
ด้วยรู้แท้ว่าประยูรสกูลวงศ์ ท้าวเธอปลงจิตตั้งเพราะหวังใจ ฯ
๏ จะกล่าวข้างพวกกษัตริย์ให้ขัดแค้น จะตอบแทนเศร้าหมองไม่ผ่องใส
แต่ทัพเด็กยกมาตีก็มีชัย นึกเสียใจเจ็บอายหลายประการ
จำจะคิดแยบคายให้หลายอย่าง ดูท่าทางให้ประจักษ์เข้าหักหาญ
แล้วตั้งพวกเสนีปรีชาชาญ จัดทหารพลหมื่นพื้นฉกรรจ์
ทั้งหลาวโล่โตมรศรกำซาบ อีกดั้งดาบง้าวธนูเป็นคู่ขัน
เอาช้างต้นพลายประสิทธิ์ติดน้ำมัน พลขันธ์ปืนผากล้าณรงค์
เราจะออกชิงชัยในสนาม ทำสงครามให้กระจุยเป็นผุยผง
ปราบอรินทร์เสียให้ได้เหมือนใจจง โดยจำนงเป่าปัดพวกศัตรู
ฆ่าอ้ายพวกหนุ่มเด็กเสียให้ได้ ตีเวียงชัยราญรอนให้อ่อนหู
พรุ่งนี้เช้าเองไปนัดพวกศัตรู บอกว่ากูจะรบรับกับพระยา
ท้าวสั่งเสร็จแล้วเสด็จเข้าไสยาสน์ ขุนอำมาตย์ตั้งพหลพลอาสา
เสียงครึกครื้นยืนแน่นพวกแสนยา ถือสาตราเตรียมตัวทั่วทุกคน
พอเช้าตรู่สุริยาภาณุมาศ ขุนอำมาตย์สั่งบ่าวเหล่าพหล
ไปร้องท้าหน้านิเวศน์เขตมณฑล เตรียมพหลออกรบอย่าหลบตัว
จะคบค้าเด็กหนุ่มคุ้มไม่ได้ จะบรรลัยทั้งจังหวัดจับตัดหัว
มาบอกให้คนผู้ได้รู้ตัว อย่าเมามัวคบเด็กใช่เหล็กดี ฯ
๏ ฝ่ายเสนีที่รักษาตามขอบเขต นำเอาเหตุไปประณตบทศรี
ทูลแถลงแจ้งความตามคดี พระภูมีทราบเรื่องเคืองพระทัย
จึงตรัสกับกษัตราว่าวันนี้ พวกไพรีมันมาว่าไม่ปราศรัย
บิดาจะออกสู้กู้เวียงชัย ให้พวกไพรียับอัปรา ฯ
๏ ฝ่ายพระจอมธิบดินทร์นรินทร์รัตน์ ชุลีหัตถ์ประนมก้มเกศา
ลูกจะขอฉลองคุณมุลิกา จะอาสาแทนพระองค์ออกสงคราม
แล้วทูลลามากับพระราเมศ จากนิเวศน์ไปถึงค่ายพลางไต่ถาม
กับท่านครูผู้ปรีชาพยายาม ข้าศึกตามท้าทายหลายประการ
เราจะออกชิงชัยอย่างไรบ้าง ในท่าทางรบสู้ดูทหาร
แล้วแต่ท่านจะจัดแจงจงแต่งการ จะรอนราญฉันพี่น้องทั้งสองคน
อาสาท้าวเจ้านิเวศน์เกศกษัตริย์ ช่วยกำจัดพวกศัตรูดูอีกหน
ท่านจงแต่งเสนาพลาพล จะประจญกับศัตรูหมู่อรินทร์
ท่านพรหเมศยกเมฆตามลัทธิ แล้วตรองตริดั่งนิยมสมถวิล
ด้วยชะตานายเราเจ้าแผ่นดิน จะเพิ่มภิญโญยศปรากฏนาม
อันข้าศึกศัตรูสู้ไม่ได้ จะมีชัยลือดังทั้งสยาม
ถ้าแม้นใครขืนสู้ทำวู่วาม คงตายตามเหมือนแมงเม่าบินเข้าไฟ
พลางจัดแจงแต่งพหลพลรบ ทหารครบเร่งกันเสียงหวั่นไหว
สั่งให้ผูกมิ่งม้าอาชาไนย คชไกรดั้งกันอันบรรจง
ผูกพระยาคชาธารชำนาญยุทธ์ เครื่องอาวุธพร้อมพรั่งดั่งประสงค์
ทั้งทหารเกณฑ์หัดจัตุรงค์ มงคลคงแจกให้ทั้งไพร่นาย
แล้วบอกมนต์ให้พระองค์ทรงสวัสดิ์ สองกษัตริย์เมื่อชิงชัยดั่งใจหมาย
เห็นเสียทีจงตวาดอย่าคลาดคลาย อ้ายตัวนายคงจะงกตกตะลึง ฯ
๏ จะกล่าวข้างท้าวไพรชนยกพลออก มาถึงนอกเกิดโทโสโมโหหึง
ขับช้างต้นพลแสนแล่นตะบึง มาพักหนึ่งถึงที่รบสมทบพล
พวกในเมืองเหมราเห็นข้าศึก เสียงโห่ฮึกก้องสุธาโกลาหล
ท้าวเธอเร่งโยธาพลาพล จรดลยกออกนอกบุรินทร์ ฯ
๏ ฝ่ายพระจอมธิบดินทร์นรินทร์รัตน์ ชวนกษัตริย์น้องชายดั่งใจถวิล
ขึ้นทรงช้างโดยจำนงดั่งองค์อินทร์ พร้อมกันสิ้นรถรัตน์อัสดร
ฝ่ายท่านครูผู้ประสิทธิ์สะกดทัพ ขึ้นรถขับตามติดอดิศร
ยกกระบวนแสนยาพลากร โห่สะท้อนเสียงเร้าจะเอาชัย
พอถึงที่ท้องสนามทั้งสามทัพ ต่างบังคับให้ปักธงลงไสว
พวกทหารต่อทหารทุกด้านไป ยิงปืนไฟหน้าทัพเข้ารับรอง ฯ
๏ ฝ่ายท้าวไทไพรชนเร่งพลรบ เข้าสบทบแทงฟันผันผยอง
แกว่งอาวุธฉาดฉับเข้ารับรอง เสียงกึกก้องล้มตายลงหลายคน
ท้าวไพรชนขัดใจเธอไสช้าง เข้าไปกลางร้องขู่หมู่พหล
เหวยอ้ายพวกช้างเราเข้าประจญ ใครถอยร่นลงมาเสนานาย
เอาดาบฟันบั่นเกล้าอย่าเอาไว้ ทั้งนายไพร่ตีประดาอย่าขยาย
ท้าวรำขออยู่บนคอคเชนทร์พลาย เธอมุ่งหมายว่าจะบุกเข้าคลุกคลี ฯ
๏ ฝ่ายพระจอมธิบดินทร์นรินทร์รัตน์ หน่อกษัตริย์ฤทธิไกรไสหัตถี
พอใกล้ท้าวไพรชนหน้ามนตรี กล่าวคดีเยาะหยันจำนรรจา
ต้องประสงค์สิ่งใดในเหมราช จึงมุ่งมาดพาพหลพลอาสา
มารบพุ่งยุ่งยิ่งชิงพารา ป่าวบรรดาพวกกษัตริย์มาอัดแอ
ปรารถนาสิ่งใดจงไขขาน ให้ลูกหลานรู้บางอย่างกระแส
หรือต้องการเล่นชู้มาดูแล ท่ากอแกให้ขุ่นวุ่นทั้งเมือง
จงเอื้อนอรรถวัจนังให้หยั่งรู้ พวกศัตรูจอมโยธานัยน์ตาเหลือง
แม้นรักตัวเลิกทัพกลับไปเมือง พอปลดเปลื้องร้อนราคที่จากเมีย
เป็นผู้ใหญ่ขายหน้าเจ้าข้าเอ๋ย พึ่งได้เคยเห็นหัวพวกตั้วเหีย
พากันมารบสู้หาชู้เมีย ให้มันเสียโยธาพลากร ฯ
๏ ท้าวไพรชนได้ฟังให้คั่งแค้น เด็กพูดแสนเจ็บจิตดั่งพิษศร
จึ่งร้องว่าฮ้าเฮ้ยเด็กปากบอน มาขอดค่อนให้ผู้ใหญ่เขาได้อาย
ใช่ธุระคะขาเจ้ากาฝาก อย่าพูดมากไปจะริบให้ฉิบหาย
ทั้งพหลพลไกรทั้งไพร่นาย ตัวจะตายเสียด้วยง้าวที่ขาวคม
ประมาทเราเป็นผู้ใหญ่ไก่สองขน ก็จะป่นปี้เปื้อนเหมือนขนม
ให้กาแร้งแย่งกระดูกเจ้าลูกลม กินให้สมน้ำหน้าคนสาธารณ์
พลางไสช้างเงื้อง้าวยาวจะฟาด พระหน่อนาถป้องปัดเสียงฉัดฉาน
ช้างต่อช้างแทงกันประจัญบาน ต่างทะยานเสือกไสในทำนอง ฯ
๏ ฝ่ายพระจอมธิบดินทร์นรินทร์รัตน์ หน่อกษัตริย์ร่ายเวทวิเศษสนอง
เหมือนท่านครูสอนให้ดั่งใจปอง แล้วก็ร้องตวาดไปในณรงค์
ท้าวไพรชนขนชันให้หวั่นหวาด กัมปนาทแข็งขึงตะลึงหลง
นรินทร์รัตน์กวัดแกว่งพระแสงทรง ฟาดถูกตรงชายไหล่ท้าวไพรชน
พวกทหารบุกบั่นกระชั้นไล่ พลไพร่แตกยับวิ่งสับสน
ต่างก็วิ่งทิ้งนายกลัววายชนม์ เที่ยวเสือกสนผ้าเสื้อไม่เหลือเลย
ฝ่ายกษัตริย์ต้องอาวุธสุดจะเจ็บ ให้เมื่อยเหน็บในอุรานิจจาเอ๋ย
ทั้งเจ็บช้ำระกำใจเพราะไม่เคย ก็แตกเลยไปไม่ยั้งกระทั่งเวียง ฯ
๏ ฝ่ายพระองค์ผู้ดำรงเหมราช สั่งอำมาตย์โห่ร้องกึกก้องเสียง
พากษัตริย์สองทัพกลับเข้าเวียง ให้ตั้งเลี้ยงพลไกรทั้งไพร่นาย
แล้วให้เชิญท่านครูผู้วิเศษ พราหมณ์พรหเมศไปมนเทียรวิเชียรฉาย
ประทานของเครื่องประดับสำหรับกาย สร้อยสวมสายพลอยประดับสำหรับพราหมณ์
ทั้งเงินตราผ้าเสื้อโขมพัตถ์ ท้าวเธอจัดมารางวัลท่านทั้งสาม
กับโหรเฒ่าราชครูดูฤกษ์ยาม พร้อมทั้งสามผู้ทำนายทายสุบิน
กับพวกพลรัตนาที่มาช่วย ทั้งเจ็บป่วยแจกให้สมอารมณ์ถวิล
กับขุนนางที่ออกสู้กู้แผ่นดิน ประทานสิ้นถ้วนทั่วทุกตัวนาย ฯ
๏ ฝ่ายพระองค์ผู้ดำรงอาณาจักร เธอแสนรักสองกษัตริย์สมมาดหมาย
แล้วโองการตรัสเฉลยภิเปรยปราย พ่อค่อยวายทุกขาที่อาวรณ์
แต่บรรดาโยธาอยู่ที่ค่าย เห็นจะไม่มีสุขสโมสร
จงรื้อค่ายให้มาอยู่ในนคร ได้วายร้อนเหนื่อยยากลำบากใจ ฯ
๏ ฝ่ายพระหน่อบดินทร์ปิ่นกษัตริย์ โองการตรัสชี้แจงแถลงไข
กับท่านครูผู้ปรีชาเสนาใน ให้รื้อค่ายยกเข้าเขตนิเวศน์วัง
ฝ่ายนิกรพรหเมศแกเห็นชอบ ตามระบอบสมจิตที่คิดหวัง
พวกข้าศึกจะค่อยคลายวายระวัง ยกเข้าตั้งอยู่ในนี้มีอุบาย
มันจะได้นึกว่าเราไปถิ่น สมถวิลเหมือนจิตข้าคิดหมาย
แกจึ่งสั่งพวกพหลพลนิกาย ให้ทำลายค่ายแล้วเร่งยกพล
ทำเหมือนทีเดินทัพจะกลับหลัง ไปยับยั้งอยู่ในป่าพนาสณฑ์
ต่อค่ำมืดเงียบสงัดจึ่งจัดพล ค่อยรีบร้นผ่อนกันมาเข้าธานี
เสนาในไปทำตามรับสั่ง พูดกันดังกึกก้องท้องวิถี
ต่างรื้อค่ายไพร่พลพวกมนตรี เสียงอึงมี่หาบคอนต้อนกันไป ฯ
๏ พวกข้าศึกเห็นทัพกลับไปสิ้น สมถวิลยินดีจะมีไหน
ครั้งนี้เราจะกระทำให้หนำใจ จะลุยไล่ให้กระทั่งถึงวังเวียง
อีกสามวันเราจะยกเข้านิเวศน์ ชิงขอบเขตโห่ร้องให้ก้องเสียง
ทำบันไดพาดป้อมให้พร้อมเพรียง ฟังสำเนียงปืนสัญญาเข้าราวี
เห็นจะได้สมหวังเหมือนยังคิด ประจามิตรคงจะยับดั่งสับสี
แต่ลำพังเจ้าพาราออกราวี เราเข้าตีไหนจะทนคงป่นไป
ห้ากษัตริย์ปรึกษาบรรดาอยู่ เรารบสู้เล่นกันให้หวั่นไหว
พลางจัดแจงแต่งพหลพลไกร จะชิงชัยให้สำเร็จเสร็จจำนง ฯ
๏ จะกล่าวข้างทัพกษัตริย์ที่จัดเล่า เข้าอยู่ป่าพุ่มไม้ไพรระหง
ครั้นรอนรอนอ่อนแสงพระสุริยง พอค่ำลงยกอ้อมล้อมเข้าเมือง
กรุงกษัตริย์จัดที่ให้อยู่พัก มาพร้อมพรักในจังหวัดขนัดเนื่อง
ทั้งพหลพลไกรที่ในเมือง หมดทั้งเครื่องห้ามไว้มิให้อึง ฯ
๏ ฝ่ายท่านครูผู้ชำนาญในการยุทธ์ เตรียมอาวุธสาตราแต่มาถึง
จะคิดอ่านปล้นค่ายอย่าให้อึง เวลาถึงสามยามจะตามตี
จัดทหารสำรองไว้สองหมื่น พวกถือปืนสองพวกหมวกหนังหมี
ใส่เสื้อกันเกราะกันสาตราเคยราวี พวกกระบี่แหลนหลาวทั้งง้าวทวน
ที่ถือขวานด้ำยาวฟันเสาค่าย ทั้งนอกในตามตำราม้ากินสวน
โดยพิชัยสงครามตามกระบวน จัดถี่ถ้วนครบเสร็จสำเร็จการ ฯ
๏ ฝ่ายท่านท้าวเจ้าบุรินทร์เหมราช สั่งอำมาตย์แต่บรรดาโยธาหาญ
ให้สมทบทัพใหญ่อันชัยชาญ ผูกคชสารพระที่นั่งอลังกรณ์
กูจะไปยงยุทธ์กับบุตรด้วย จะได้ช่วยขับทหารชาญสมร
พระสั่งเสร็จแล้วเสด็จบทจร ขึ้นกุญชรพร้อมพรั่งจากวังใน ฯ
๏ ฝ่ายพระจอมราเมศเกศกษัตริย์ นรินทร์รัตน์ขัตติยาอัชฌาสัย
ทรงพระยาช้างต้นยกพลไกร สั่งมิให้พูดจาพลาพล
ทั้งฟืนไฟมิให้จุดทั้งชุดคบ จะเข้ารบจึ่งให้โห่โกลาหล
ห้ามปากเสียงจามไอทั้งไพร่พล ต้อนพหลรีบออกนอกบุรี
เข้าโอบอ้อมล้อมค่ายท้าวจักรวรรดิ สามกษัตริย์ยืนช้างกลางวิถี
พวกข้าศึกนั่งยามตามอัคคี บ้างก็ตีเกราะกลองฆ้องตระเวน
พอเห็นทัพโอบอ้อมเข้าล้อมค่าย ต่างตกใจบอกกันฉาวดั่งกราวเขน
พวกทหารโดนกันจนล้มระเนน วิ่งพ่านเพ่นไปแต่ตัวยังมัวนอน
พวกทหารสามพระองค์ทรงสวัสดิ์ ต่างรีบรัดฟันค่ายเอาไม้ขอน
กลิ้งเข้าไปไล่กระชั้นเข้าฟันฟอน พลนิกรโห่เร้าจะเอาชัย ฯ
๏ ฝ่ายท่านท้าวจักรวรรดิลุกผวา เสียงโยธาโห่ลั่นสนั่นไหว
รับพระแสงแกว่งต้อนพลไกร ทั้งนายไพร่ออกประจญรณรงค์
เข้าฟันฟอนต้อนเข้ารับสัประยุทธ์ ด้านนอกจุดไฟกระจุยเป็นผุยผง
ยิงปืนตับคาบศิลาปืนจ่ารง พวกทะนงกรูเข้าค่ายบ้างไล่แทง ฯ
๏ ฝ่ายท่านท้าวจักรวรรดิขึ้นอัศวราช ขุนอำมาตย์ป้องกันด้วยขันแข็ง
หนีออกจากหลังค่ายเห็นไฟแดง ก็ลัดแลงควบม้าอาชาไนย
คิดจะหนีออกให้ห่างเป็นทางหล่ม ล้วนโคลนตมเหลือเป็นทุกข์บุกไม่ไหว
กับทั้งพวกรี้พลสกลไกร ไปไม่ได้สุดจนพ้นปัญญา
พลางแลดูหมู่ทหารพวกข้าศึก ไล่สะอึกพร้อมพรักกันหนักหนา
ไม่เห็นช่องที่จะแหวกแหกออกมา เหลือระอาที่จะสู้หมู่ไพริน
ท้าวจึ่งว่าแต่บรรดาพวกเรานี้ ระดมตีออกให้ได้ดั่งใจถวิล
ได้รีบร้อนไปจังหวัดปัถพิน จะนิ่งดิ้นให้เขาจับได้อับอาย ฯ
๏ ฝ่ายเสนีที่เป็นใหญ่ฝ่ายทหาร คิดเห็นการจะแก้ไขดั่งใจหมาย
แล้วทูลว่าขอพระองค์จงอุบาย คิดแปลงกายเป็นไพร่เหมือนใจปอง
เอาเครื่องทรงแต่งกายชายทหาร อาชาชาญให้มันขี่เป็นเจ้าของ
ท้าวจักรวรรดิเห็นความตามทำนอง เธอถอดของแต่งองค์ส่งให้พลัน
แล้วจึ่งว่าฮ้าเฮ้ยเวลานี้ เราเร่งตีออกไปรบผายผัน
แม้นปลดปลอดรอดตายวายชีวัน ถึงเขตคันกูจะให้เป็นนายพล
ครั้นจัดแจงแต่งเสร็จสำเร็จกิจ สมที่คิดต้อนไพร่ไล่พหล
จัตุรงค์เสนาพลาพล ให้รีบร้นแหกทางในกลางคืน ฯ
๏ จะกล่าวข้างสามพระองค์เธอทรงช้าง ไล่ขุนนางชาญกำแหงที่แข็งขืน
ต่างเข้าฟันกันตายในกลางคืน ทหารปืนต่างก็ยิงเป็นสิงคลี
พระตรัสว่าจับเป็นอย่าเข่นฆ่า ตัวพระยาจับไว้อย่าให้หนี
ทหารพร้อมล้อมขยับจับพาชี เสียงอึงมี่กรูกันประจัญบาน
จับได้คนที่แปลงตัวเป็นกษัตริย์ เอาเชือกมัดจูงมาที่หน้าฉาน
พระสั่งให้เลิกพหลพลมินาน กลับสถานกรุงไกรในกลางคืน
ฝ่ายเสนาเหลือมาสักร้อยเศษ ออกจากเขตเหมราค่อยฝ่าฝืน
พาท้าวไทเดินทางมากลางคืน ไม่มีชื่นเศร้าใจมาในดง
จนเข้าเขตลัชวีบุรีรัตน์ ค่อยดั้นดัดมาในไพรระหง
แวะเข้าตามบ้านป่าพนาดง โดยจำนงเลี้ยงกันทุกวันมา
จนถึงเมืองเข้าเขตนิเวศน์สถาน แสนรำคาญมิได้สิ้นถวิลหา
ทั้งเสียคนพลทหารในพารา ช้ำอุราเจ็บอายหลายกระบวน
พลางปรึกษาหาอุบายคิดถ่ายถอน ไปราญรอนพวกมีบุญนึกหุนหวน
คงจะคิดเอาให้ได้ในกระบวน เที่ยวชักชวนคนดีมีวิชา ฯ
๏ จะกล่าวข้างสามกษัตริย์ครั้นเลิกทัพ พากันกลับเข้านิเวศน์เขตมหา
พอรุ่งรางสร่างแสงพระสุริยา พร้อมบรรดาไพร่พลสกลไกร
ให้คุมท้าวเจ้านิเวศน์เขตจังหวัด มาถามอรรถโดยจำนงที่สงสัย
ไปไล่เลียงถามซักประจักษ์ใจ มันมิใช่รู้กันทั่วว่าตัวแปลง
สามกษัตริย์ขัดเคืองพระทัยหนัก มันยอกยักทำแยบคิดแอบแฝง
แต่บรรดาจับมาได้ให้ช้างแทง เพราะมันแกล้งมารยาพวกสาธารณ์
พระสั่งเสร็จแล้วเสด็จเข้าวังราช ขุนอำมาตย์เตรียมทั่วตัวทหาร
เข้านิเวศน์เขตแคว้นแสนสำราญ พระผู้ผ่านธรณีเธอปรีดิ์เปรม
เชิญกษัตริย์สององค์ทรงสวัสดิ์ ขึ้นปรางค์รัตน์คลายทุกข์สุขเกษม
เสนาในไพร่เศรษฐีค่อยปรีดิ์เปรม ต่างอิ่มเอมวายทุกข์เป็นสุขใจ ฯ
๏ ฝ่ายพระองค์ผู้ดำรงอาณาเขต วายเทวษหม่นหมองค่อยผ่องใส
ด้วยจะได้สองนัดดาพระอภัย มาไว้ในนคราคงถาวร
จำจะผูกไมตรีเป็นที่หวัง ช่วยปลูกฝังให้ภิญโญสโมสร
คงปรากฏยศไกรขจายจร ดัสกรทุกประเทศเขตทมิฬ
ให้เกรงเดชเดชาอานุภาพ ให้ราบคาบสมดั่งจิตคิดถวิล
แต่ยังไม่ราบเตียนเสี้ยนแผ่นดิน พระภูมินทร์เยื้องย่างเข้าปรางค์ทอง
สถิตแท่นแว่นฟ้าทิพอาสน์ พร้อมพระญาติมเหสีบุตรีสนอง
พระแถลงแจ้งความตามทำนอง หากได้สองกษัตริย์สู้กู้บุรี ฯ
๏ จะขอกลับจับความถึงสามทัพ ที่ตั้งรับล้อมปราการชานกรุงศรี
เห็นสี่ทัพยับย่อยป่นเต็มที จึงต้องรีรอฟังกำลังพล
ดูทหารชาญณรงค์เคยยงยุทธ์ ก็สิ้นสุดเกิดวิบัติทั้งขัดสน
บ้างเจ็บปวดวุ่นวายลงหลายคน แต่ล้วนพลเคยชำนาญการสงคราม
ครั้นจะชักชวนกันทั้งสามค่าย ก็อายใจหลายเพลงนึกเกรงขาม
ฉวยใครพานางไปได้เสียดายงาม จะมีความอดสูใช่งูดิน
เราก็เสือเชื้อชาติเจ้าชู้เก่า จะรบเร้าเอาให้สมอารมณ์ถวิล
แม้นตีได้เขตแคว้นทั้งแดนดิน เหมือนทรงศิลป์มาบำราบปราบกุมภัณฑ์
ทหารดีมีฤทธิ์ประสิทธิ์ประสาท ทั้งอำมาตย์เรี่ยวแรงแข็งขยัน
จะไปเชิญโฉมสีดาวิลาวัณย์ ในสวนขวัญสักเมื่อไรคงได้มา
แต่ไม่ต้องด้วยบทจึงงดไว้ สู้ข้ามไปผลาญโคตรท้าวยักษา
ต่อเสร็จศึกรับอนงค์องค์สีดา มาพาราสมประสงค์จำนงปอง
อันเรื่องราวเล่าก็มีเป็นที่อ้าง ต้องเอาอย่างแบบบุราณท่านสนอง
ลงเอนเอกเขนกนึกแต่ตรึกตรอง แต่จะลองสนทนาทำหารือ
เขาจะว่าอย่างไรจะใคร่รู้ ฟังกระทู้เขาจะไปอย่างไรหรือ
เมื่อแรกเริ่มยกมาได้หารือ เป็นคู่มือคู่คิดพร้อมจิตใจ
แล้วสั่งพวกคนสนิทที่ชิดเชื้อ นำเอาเนื้อความไปแจ้งแถลงไข
ว่าเราเชิญพระสหายผู้ร่วมใจ เสร็จมาได้สนทนาปรึกษาการ
เสนารับอภิวันท์แล้วผันผาย ทั้งสองนายเรียกบ่าวเหล่าทหาร
พอสมควรด่วนไปมิได้นาน แล้วแจ้งการนายประตูให้รู้ความ
ว่าไทท้าวเจ้าเรารับสั่งใช้ มาเฝ้าองค์ภูวไนยชาญสนาม
นายประตูรู้แจ้งแห่งเนื้อความ เขาบอกนามท้าวไทรีบไปพลัน
เรียนกับท่านผู้ใหญ่ในค่ายหลวง ตามกระทรวงเร็วร้อนรีบผ่อนผัน
เสนารับกลับไปบังคมคัล ทูลให้ท่านท้าวทราบแล้วกราบกราน
เธอแจ้งเรื่องสั่งให้ออกไปรับ เสนากลับมาเรียกพหลทหาร
รีบมารับเข้าไปมิได้นาน ต่างกราบกรานทูลแถลงแจ้งคดี
สองท้าวทราบแต่งองค์สรงสนาน สั่งทหารกัณฐัศว์ทั้งหัตถี
พร้อมสะพรั่งทั้งพหลแลมนตรี จรลีมาทรงรถบทจร
สารถีตีม้าให้คลาเคลื่อน ลีลาศเลื่อนพลแห่แลสลอน
ออกจากค่ายเร่งพหลพลนิกร แล้วรีบจรมาถึงพลันด้วยทันที ฯ
๏ ฝ่ายท้าวไทได้เห็นสองสหาย รีบผันผายเชิญไปถึงในที่
แต่งไว้รับเชิญให้นั่งต่างยินดี สั่งเสนียกเครื่องเนื่องกันมา
ทั้งกับแกล้มชัยบานเค็มหวานพร้อม ประณตน้อมตั้งรายทั้งซ้ายขวา
สามกษัตริย์เสวยพลางทางสนทนา ต่างปรึกษาการสงครามตามอุบาย
ใครจะคิดกลไกอย่างไรมั่ง จะได้ฟังการสงครามสามสหาย
ด้วยต่างคนจะชิงชู้หาอุบาย ซ่อนแยบคายความในไม่ไขจริง
แต่วาจาปราศรัยใจไม่ตั้ง เปรียบเหมือนดั่งมดท้าวเจ้าผีสิง
อันชาติชายแล้วตะกลามเป็นความจริง เรื่องผู้หญิงมันหนักหนาถึงฆ่าฟัน
อย่าว่าแต่ท้าวพระยามหากษัตริย์ พวกแก่วัดเล่าก็หนักมักกะสัน
เหมือนอย่างกุ้งก้ามกรามตะกลามครัน ไม่เคยฉันเมถุนมักวุ่นวาย
ทั้งสามท้าวเจ้าชู้รู้น้ำจิต ต่างก็คิดจะใคร่ได้ดั่งใจหมาย
ต่างก็พูดแสร้งเสเพทุบาย เป็นแยบคายอ้อมค้อมไม่ยอมตัว
ล้วนเสือเฒ่าเจ้าความคิดบิดตะกูด แต่ปากพูดกรุ้มกริ่มทั้งยิ้มหัว
นึกหมายใจว่าจะได้เป็นของตัว แต่ล้วนมัวหลงงามทั้งสามชาย
แต่ล้วนพวกดึงดื้อถือทิษฐิ ต่างตรองตริหวังว่าสมอารมณ์หมาย
แม้นมิได้อนงค์ก็คงอาย จะมาหมายนั่งงมประสมมือ
นี่นางเดียวจะมารบสมทบเข้า แม้นได้เจ้าเยาวมิ่งมาจริงหรือ
ก็คงจะวุ่นวายเมื่อปลายมือ ต่างแย่งยื้อกันเปล่าไม่เข้าการ
เขาก็เขาเราก็เราเจ้าความคิด สู้ป้องปิดความในไม่ไขขาน
สนทนาปราศรัยไปตามการ เสร็จสำราญเลี้ยงลากันคลาไคล ฯ
๏ จะกล่าวในพารามหากษัตริย์ ยังข้องขัดเศร้าหมองไม่ผ่องใส
ด้วยข้าศึกยังไม่สิ้นเหมือนริ้นไร ฝ่ายท้าวไทเจ้าพาราตรัสหารือ
กับสองหน่อนฤบาลชาญสนาม การสงครามจะชิงชัยอย่างไรหรือ
ราษฎรร้อนใจดั่งไฟฮือ มันเล่าลือต่างต่างไม่สร่างกลัว
ไม่เป็นอันทำกินสิ้นสติ พ่อตรองตริอนุกูลเถิดทูนหัว
อันข้าศึกมักกะสันยังพันพัว มันพวกวัวเสือทับคงรับมือ
คิดกำจัดสัตว์บาปที่หยาบช้า ให้อัปราชัยไปไม่ได้หรือ
พ่อจัดคนปล้นค่ายไล่กระพือ ที่ฝีมือกล้าหาญชาญณรงค์
พระหน่อไทได้สดับอภิวาท ขอรองบาทภูวไนยดั่งในประสงค์
ลูกอาสากว่าชีวิตจะปลิดปลง อย่าได้ทรงพระวิตกสะทกสะท้าน
มิให้ร้อนถึงอาณาประชาราษฎร์ ข้าพระบาทกับท่านครูหมู่ทหาร
ขอกำจัดเหล่าร้ายให้วายปราณ มิให้นานเนิ่นช้าถึงห้าวัน
พระทรงฟังสังรเสริญเจริญยศ ดั่งได้ผ่านโสฬสเกษมสันต์
เสด็จขึ้นปรางค์มาศปราสาทสุวรรณ จรจรัลเข้าในที่ไสยา
ฝ่ายโฉมยงองค์พระปิ่นนรินทร์รัตน์ มาปรัศว์ที่พักตำหนักขวา
กับพระน้องสององค์ทรงศักดา เชิญท่านอาจารย์เฒ่ามาเล่าความ ฯ
๏ ฝ่ายนิกรมพรหเมศรู้เหตุสิ้น สมถวิลจะล้างศึกไม่นึกขาม
แกจึ่งว่าอย่าต้องพยายาม จะทำตามวิทยามหามนต์
อย่าให้ต้องรบสู้เป็นคู่เคี่ยว เวลาเดียวเอาให้ยับวิ่งสับสน
แต่จะต้องมั่วสุมประชุมพล ให้ขึ้นบนหอรบถือคบเพลิง
จะเรียกไฟให้เกิดขึ้นกลางหน แล้วไล่พลดีให้เปิดเตลิดเหลิง
ต้อนพวกเราเผาค่อยใส่ให้เปิง มันเสียเชิงจับกุมตะลุมบอน
ไปทูลท้าวเจ้าบุรินทร์ให้สิ้นทุกข์ ขอดับยุคให้ภิญโญสโมสร
สองกษัตริย์ยินดีชุลีกร แต่นิ่งนอนสนทนากับอาจารย์
จนเดือนเที่ยงเสียงนกวิหคร้อง ประสานซ้องครื้นเครงวังเวงหวาน
ต่างระงับหลับนอนผ่อนสำราญ ฝ่ายอาจารย์ตรึกตรองของสำคัญ
พอรุ่งแจ้งแสงทองส่องอากาศ ภาณุมาศเรื่อแรงส่งแสงฉัน
ฬระจอมวังออกยังพระโรงครัน ขึ้นสุวรรณแท่นทองจำลองลาย
ประโคมแตรแซ่เสียงสำเนียงแจ้ว ทั้งปี่แก้วครื้นโครมประโคมถวาย
พร้อมเสนาเฝ้าเคียงกันเรียงราย กราบถวายบังคมตามกันสามที
สองพระหน่อนฤบาลชาญสนาม พาท่านพราหมณ์ไปประณตบทศรี
พระปราศรัยไปพลันด้วยทันที โดยคดีสงครามตามทำนอง ฯ
๏ ฝ่ายพระจอมธิบดินทร์นรินทร์รัตน์ ประนมหัตถ์แล้วประมูลทูลฉลอง
ทานอาจารย์ขออาสาฝ่าละออง มิให้ต้องวุ่นวายกับไพร่พล
ขอให้ปลูกหอรบจงครบเครื่อง ที่นอกเมืองชายป่าพนาสณฑ์
กับธงแพรต่างสีใส่ที่บน หม้อน้ำมนต์ของหวานการบูชา
กับเพดานม่านกั้นทั้งสี่ทิศ ครอบสำริดสำหรับศาลอ่านคาถา
พระทรงฟังยินดีทั้งปรีดา จึงชงคาสั่งเสนีทั้งสี่นาย
อาจารย์เฒ่าท่านจะเอาสิ่งใดบ้าง อย่าขัดขวางหาให้สมอารมณ์หมาย
รีบไปทำตามสั่งทั้งสี่นาย เร่งจับจ่ายของข้าวขนเอาไป
พระสั่งเสร็จแล้วเสด็จยุรยาตร ขุนอำมารย์เร่งกันเสียงหวั่นไหว
สองกษัตริย์บังคมลาพากันไป เสนาใหญ่พร้อมพรั่งทั้งอาจารย์
ปลูกหอรบครบเครื่องพิชัยยุทธ์ ปักอาวุธสารวัตรจัดทหาร
ถือธงเทียวเขียวดำประจำการ เครื่องสักการบัดพลีพลีกรรม
คาดเพดานศาลตั้งทั้งแปดทิศ ผูกม่านปิดรจนาเลขาขำ
ทั้งหอรบครบถ้วนกระบวนทำ ตั้งหม้อน้ำเครื่องบวงสรวงเทวา ฯ
๏ การสำเร็จเสร็จสรรพกลับมาเฝ้า ต่างก้มเกล้าทูลพลันด้วยหรรษา
พระทราบสิ้นยินดีทั้งปรีดา ว่าเวลาพรุ่งนี้เช้าเราจะไป
ดูท่านครูผู้จะปราบกำราบศึก ขอสมนึกดับเข็ญให้เย็นใส
พระจึ่งสั่งมาตยาเสนาใน ทั้งนายไพร่เตรียมอาวุธยุทธนา
ครั้นสั่งเสร็จแล้วเสด็จยุรยาตร ขุนอำมาตย์เตรียมพหลพลอาสา
ทั้งรถรัตน์จัตุรงค์อลงการ์ เครื่องสาตราทวนธงอลงกรณ์
บ้างจัดแจงแต่งพลับพลาที่หนาป้อม ทหารพร้อมดั้งดาบกำซาบศร
ปืนน้อยใหญ่เสโล่แลโตมร ผูกกุญชรพระที่นั่งทั้งดั้งกัน
มาเตรียมคอยท่านท้าวแต่เช้าตรู่ พร้อมทุกหมู่เสร็จสรรพกองทัพขัน
พอรุ่งรางสร่างสีรวีวรรณ พระทรงธรรม์พลิกฟื้นตื่นบรรทม
พนักงานเครื่องอานสำรับพร้อม ประณตน้อมล้วนสุรางค์นางสนม
พวกอยู่งานพัชนีพัดวีลม ทุกหมู่กรมสาวสุรางค์พวกนางใน
พระสระสรงทรงเครื่องพิชัยยุทธ์ เหน็บอาวุธเนาวรัตน์จำรัสไข
ทรงพระมาลาเบี่ยงคู่เวียงชัย เสด็จไปพระโรงรัตน์ชัชวาล
พร้อมเสนาข้าทูลละอองบาท พระยุรยาตรตรงมายังหน้าฉาน
ทรงพระยาม้าที่นั่งอลังการ ขุนทหารโห่เร้าจะเอาชัย
พอฤกษ์ดีตีฆ้องกลองสนั่น ประโคมลั่นสังข์แตรแซ่ไสว
มโหระทึกกึกก้องแซ่ซ้องไป พลไกรเดินกระบวนถือทวนธง
ออกประตูบูรพาระดาดาษ ล่วงลีลาศชายป่าพนาระหง
ถึงสำนักพักพวกจัตุรงค์ เสด็จตรงขึ้นประทับบนพลับพลา
สองกษัตริย์นฤบาลชาญสมร บทจรมาประนมก้มเกศา
กับท่านครูผู้ประสิทธิ์วิทยา พร้อมเสนากราบก้มบังคมคัล
เธอปราศรัยไต่ถามตามระบอบ พระชื่นชอบอิ่มเอมเกษมสันต์
ท่านนิกรมพรหเมศทูลเหตุพลัน ในค่ำวันนี้จะให้พวกไพรี
แตกไปทั้งสามค่ายมิให้เหลือ ให้เหมือนเสือล้างป่าพากันหนี
แล้วค่อยเร่งรุมจับทับทวี ระดมตีตัดทางไปกลางไพร
แกทูลเสร็จรีบมาหน้าหอรบ ตรวจเครื่องครบพร้อมเสร็จข้างเพทไสย
ตั้งบัดพลีบำบวงสรวงพระไพร ทั้งเทพไทแปดทิศวิสสุกรรม
ทั้งอิศวรภูวไนยเจ้าไกรลาส ขอโอกาสมาช่วยชุบอุปถัมภ์
แล้วเสกน้ำแปดหม้อบริกรรม พวกประจำยกธงอลงกรณ์
พอบ่ายแสงสุริยาฟ้าสลัว เป็นหมอกมัวเกิดพระพายชายสิงขร
ให้ข้าศึกง่วงเหงาทั้งหาวนอน พลนิกรเป็นทั่วทุกตัวคน
พวกข้างนี้มีน้ำที่ทำไว้ เอาลูบไล้ถ้วนทั่วตัวพหล
ต่างหายหนาวถ้วนทั่วทุกตัวคน กินน้ำมนต์ล้างหน้าพาสบาย
พอสุริยงลงลับพยับฟ้า พระจันทราแจ่มกระจ่างสว่างฉาย
ท่านนิกรพรหมเข้านั่งกำบังกาย จุดเทียนรายบริกรรมตามตำรา
เอาจิตตั้งทางกสิณแผ่นดินไหว บังเกิดไฟแจ่มกระจ่างกลางเวหา
เป็นควันพลุ่งรุ่งโรจน์โชตินา พื้นสุธาร้อนแรงแสงอัคคี
พวกสามค่ายเห็นไฟผิดประหลาด ในอากาศเล่าก็แดงเป็นแสงสี
ไหม้พฤกษาป่าดงในพงพี พวกโยธีหาน้ำไว้สำรอง
สักครู่หนึ่งเป็นพายุระบุระบัด กระพือพัดลูกไฟไหม้ข้าวของ
ติดเสาค่ายไหม้ยับทุกทัพกอง ทหารร้องเร่งรับให้ดับไฟ
บ้างตักน้ำโลดโผนเอาโคลนสาด ด้วยอำนาจเพลิงตำหรับดับไม่ไหว
ถึงจะขนน้ำท่ามาเท่าไร ไม่ล้างไฟธาตุกสิณอภิญญาณ
ยิ่งถูกน้ำก็ยิ่งซ้ำประเทืองแสง ลุกเรืองแรงลามไปไหม้ประหาร
เว้นแต่อาโปกสิณอภิญญาณ จึงล้างผลาญกันได้ดั่งใจจง
ทั้งสามทัพดับไฟมิได้หยุด อุตลุดแตกกระจุยเป็นผุยผง
ทั้งสามท้าวถอยล่าเข้าป่าดง เพลิงก็ตรงตามไหม้ไล่กระพือ
ต่างก็ขนมิ่งม้าอาชาชาติ กลัวอำนาจไฟจริงต้องวิ่งตื๋อ
สองหน่อไทให้คนดีมีฝีมือ แต่ล้วนถืออาวุธยุทธนา
กองละพันกลั่นกล้าอาสาศึก เวลาดึกแยกไปทั้งซ้ายขวา
ถือเสน่าหลาวโล่โตมรา เข้าในป่าดงชัฏสกัดทาง
ที่พวกทัพแตกพ่ายไปทางนั้น พลฉกรรจ์รีบรัดสกัดขวาง
โห่สนั่นครั่นครื้นยิงปืนพลาง สองข้างทางหลังหน้าดาประดัง
ทั้งสามทัพขับทหารออกด้านหน้า ชาวเมืองฆ่ามิได้เหลือดั่งเสือขัง
ที่ไม่สู้งอนง้อขอชีวัง พวกทัพหลังจับกุมตะลุมบอน
ทั้งสามท้าวเสียทีตีสมทบ ไม่สู้รบลอดไปทางหว่างสิงขร
ลงจากม้าวิ่งวงตามดงดอน พลนิกรติดมาสิบห้าคน
ค่อยดั้นดัดลัดทางมากลางป่า พวกเสนานายทัพวิ่งสับสน
ถูกอาวุธล้มตายทั้งไพร่พล ที่วิ่งวนจับได้ก็หลายพัน
ที่เข้าหาโดยดีก็มีมาก ที่ลำบากป่วยไข้ในไพรสัณฑ์
จนจวนรุ่งรังสีรวีวรรณ เที่ยวบุกบั่นหานายไม่ได้ตัว
จนเดือนดับลับเงาภูเขาขุน เกือบอรุณสุริยาฟ้าสลัว
พระสั่งว่าพลไพร่ที่ได้ตัว ทั้งครอบครัวจำส่งรีบลงไป
แต่ตัวเราพี่น้องทั้งสองนี้ จะตามตีจับส่งให้จงได้
พระสั่งพลางทางชักมโมมัย รีบตามไปในป่าพนาวัน ฯ
๏ ฝ่ายท่านท้าวเจ้าบุรินทร์ปิ่นพิภพ เธอปรารภร้อนพระทัยรีบผายผัน
เสด็จลงจากมหาพลับพลาพลัน ไปหาท่านพรหเมศฟังเหตุการณ์
ฝ่ายท่านครูผู้ชำนาญการกสิณ แกแจ้งสิ้นลุกออกมานอกศาล
เจริญอาโปกสิณอภิญญาณ ให้บันดาลวลาหกตกกระจาย
เปรี้ยงเปรี้ยงเสียงสุนีสนั่นก้อง ฟ้าก็ร้องแสงปลาบวะวาบสาย
เป็นฝนฟุ้งหยาดอุทกตกกระจาย พระพายชายเฉื่อยชื่นระรื่นเย็น
แล้วลงจากหอรบพบกษัตริย์ เจ้าจังหวัดถามเรื่องที่เคืองเข็ญ
จะอย่างไรในสงครามเมื่อยามเย็น ท่านได้เห็นเป็นไฉนจงไขความ ฯ
๏ ฝ่ายนิกรมพรหมประมูลทูลฉลอง ข้าขอรองบาทบงสุ์ที่ทรงถาม
สองกษัตริย์สุริย์วงศ์ทรงพระนาม เสด็จตามตีต้อนในดอนดง
แต่ข้าศึกแตกพ่ายกระจายหนี ในยามนี้ว่าอยู่ในไพรระหง
ข้าพระบาททูลความไปตามตรง แล้วแต่ทรงเห็นอย่างไรคงได้การ
ท้าวกัมพลดีพระทัยให้ผูกม้า ขุนเสนาเรียกพหลพลทหาร
นำกระบวนทวนธงเข้าดงดาน พระภูบาลขึ้นพระยาอาชาไนย
เดินพหลพลทัพไม่ยับยั้ง เข้าดงรังแรมป่าพฤกษาไสว
จนแจ่มแจ้งแสงสุริโยทัย เห็นสามค่ายไฟเผาเถ้าเป็นกอง
สมกับท่านผู้วิเศษชี้เหตุผล แจ้งยุบลบอกกล่าวเล่าสนอง
พระชื่นชมสมประสงค์จำนงปอง พอปะกองทัพกลับมาฉับพลัน
คุมพหลพลเชลยมานับแสน จวนเข้าแดนกรุงไกรไอศวรรย์
พระตรัสสั่งม้าใช้ให้ไปพลัน ว่าทัพขันของใครที่ไหนมา
เสนีรับขับม้าออกมาถาม ครั้นแจ้งความว่าพวกกันต่างหรรษา
เอาเนื้อความมาประมูลทูลกิจจา เจ้าพาราดีพระทัยใครจะปาน
แล้วสั่งว่ารีบไปอย่าได้ช้า ขุนเสนากับพหลพลทหาร
ไปมอบให้ท่านครูผู้อาจารย์ เธอสั่งการแล้วก็ตรงเข้าดงดอน
เร่งพหลพลไพร่มิได้หยุด ให้รีบรุดลัดเดินเนินสิงขร
โห่สนั่นลั่นป่าพนาดอน พลนิกรแสนยาดาประดัง
จัตุบททวิบาทประลาตหนี กลัวโยธีวิ่งเตลิดระเสิดระสัง
เที่ยวแอบเร้นพุ่มพฤกษาในป่ารัง พลสะพรั่งเดินดั้นอรัญวา
ไปจนทันสองพระหน่อวรนาถ จึ่งประกาศไพร่นายทั้งซ้ายขวา
ให้หยุดยั้งทั้งพหลพลโยธา หน่อนรารีบมาเฝ้าเล่าคดี ฯ
๏ จะกล่าวถึงสามท้าวแต่เช้าตรู่ หนีไปอยู่ปากทางหว่างวิถี
ริมหาดทรายชายทะเลกับเสนี ปล่อยพาชีเสียไปนั่งริมฝั่งชล
แล้วยกหัตถ์มัสการเทพารักษ์ เจ้าสำนักเกาะแก่งทุกแห่งหน
ให้มีเรือแล่นมาในสาชล ขอบวงบนเทพไทได้เอ็นดู
แม้นสมหวังอย่างคิดชีวิตรอด ไม่วายวอดแล้วจะไหว้ถวายหมู
จะตั้งศาลเครื่องพล่าทั้งปลาปู สิ่งละคู่จะถวายให้สังเวย
จะมีละครเจ้าบุญยังเหมือนดังว่า ขอเทวาช่วยการุญพระคุณเอ๋ย
แม้นรอดตายไปเจ้าคะไม่ละเลย มิได้เชยนางแก้วก็แล้วไป
ทั้งสามท้าวเจ่าจุกนั่งทุกข์ร้อน ทั้งอดนอนอดกินสิ้นสงสัย
พอลมเรื่อยเฉื่อยชายชลาลัย เห็นเรือใบแล่นมาในสาคร
ต่างดีใจไหว้กราบเทพารักษ์ เจ้าสำนักเกาะขวางกลางสิงขร
จึ่งเอาผ้ามาโบกริมสาคร เป็นการร้อนแกว่งไกวอยู่ไปมา ฯ
๏ พวกพาณิชเห็นสำคัญก็มั่นหมาย มันดีร้ายพวกเรือแตกแปลกภาษา
จำจะแล่นเข้าไปชายคงคา สั่งล้าต้าต้นหนคนสำคัญ
ให้บ่ายเรือเข้าไปที่ชายตลิ่ง เห็นคนวิ่งเร็วรี่ขมีขมัน
ขอเดินสารท่านด้วยช่วยชีวัน นายกำปั่นถึงท่าให้ซาใบ
ทอดสมอรอราเอาเรือบด ช่วยกันลดลงมหาชลาไหล
สั่งให้พวกกะลาสีตีเข้าไป แต่พอใกล้ให้ล่ามไปถามพลัน
พวกเสนาว่าข้าเจ้าสำเภาซัด ปะสลัดพวกยักษ์มักกะสัน
มันเก็บเอาเภตราแล้วฆ่าฟัน คนทั้งนั้นตายยับอยู่กับเรือ
แต่พวกข้าโดดหนีลงเรือน้อย คลื่นก็พลอยซัดเข้าฝั่งที่ยังเหลือ
ทั้งอดข้าวกินแต่หวานพอจานเจือ ของในเรือเล่าก็จมล่มทลาย
ท่านเอ็นดูชูช่วยขอเดินสาร พอถึงบ้านเมืองได้ดั่งใจหมาย
แม้นมิช่วยชีวงก็คงตาย จริงหนานายโปรดเกล้าเอาแต่บุญ
พวกนายรองพาณิชคิดสังเวช ถึงประเทศขาดเหลือจะเกื้อหนุน
ก็รับลงเรือมาด้วยการุญ อย่าว้าวุ่นไปเลยหนาจะพาจร
ทั้งสามท้าวบ่าวไพร่ลงเรือบด พูดโป้ปดเอาตัวรอดพอทอดถอน
แปลงเป็นไพร่ชายชนพเนจร เหมือนราษฎรนายเรือเป็นเชื้อพราหมณ์
พอถึงกำปั่นใหญ่มิได้ช้า นายเภตรารับขึ้นไปพลางไต่ถาม
ถึงเรือเสียป่นแหลกกับแขกยาม เรามีความสงสารท่านทั้งปวง
จึ่งจัดแจงแบ่งห้องให้อยู่ท้าย พอสบายเถิดหนาเจ้าเราไม่หวง
ถึงเวลาหาให้กินสิ้นทั้งปวง ตามกระทรวงจัดให้ทั้งไพร่นาย
เรือก็แล่นมาในทางกลางสมุทร มิได้หยุดตามวารินกระสินธุ์สาย
ที่ล้าเลื่อยเหนื่อยอ่อนค่อยผ่อนคลาย ทั้งบ่าวนายก็เป็นสุขทุกเวลา ฯ
๏ ทั้งสามท้าวเศร้าใจอาลัยถวิล ไม่รู้สิ้นมุ่งมาดปรารถนา
ให้ร้อนรุ่มกลุ้มกลัดอัดอุรา จึงปรึกษากันเบาเบาเมื่อเข้านอน
เราไปถึงบ้านเมืองค่อยเปลื้องทุกข์ เกษมสุขภิญโญสโมสร
ใครจะคิดรบเร้าเอานคร หรือจะนอนให้สบายเช่นควายโซ
เล่นแต่หญ้าปากคอกบอกกันมั่ง แกะข้าวตังก้นครัวมั่วโทโส
หรือจะคิดการอย่างไรให้ใหญ่โต หรือเป็นโคเสือทับไม่กลับมา
ทั้งสามท้าวกล่าวเรื่องต่างเคืองแค้น ในทรวงแน่นหนักอยู่เท่าภูผา
หวนมานะอัดอั้นตันอุรา ต่างก็ว่าตายเสียแล้วก็แล้วไป
แม้นชีวิตยังอยู่เหมือนงูพิษ คงจะคิดผันแปรคิดแก้ไข
กลับมาตั้งต่อตีให้มีชัย เราก็ใช่ชาติผู้หญิงจริงหนาเกลอ
แต่สตรีเขายังมีอาวุธปาก ไม่กระดากทิ่มตำกันหยำเหยอ
เราทั้งสามใช่ผู้หญิงจริงหนาเกลอ ไม่ละเมอพูดเล่นคงเห็นกัน
ถึงยากเย็นเป็นตายจะไว้ชื่อ ให้เล่าลือทุกกรุงไกรไอศวรรย์
เราสามคนยากเย็นได้เห็นกัน คิดผ่อนผันตามอย่างทางบุราณ
แม้นตีได้ไอศวรรย์เหมราช สมที่มาดพยายามสามสถาน
เอาผ่าแล่งแบ่งเป็นส่วนให้ควรการ คือนงคราญส่วนหนึ่งอย่าพึงแคลง
ส่วนที่สองของข้าวกับเมืองบ้าน สองสถานเหมือนอย่างว่าอย่าได้แหนง
ส่วนที่สามเงินทองของที่แพง เอาจัดแจงออกเป็นสามตามที่ควร
แล้วเขียนเป็นอักษรซ้อนผนิด ให้มิดชิดตามระบอบแล้วสอบสวน
เราทั้งสามอธิษฐานการที่ควร แล้วจึงชวนกันจับเหมือนปรับปรุง
ตามกุศลของใครเหมือนได้ทรัพย์ ไม่ต้องนับต้องลำบากลากเอาถุง
ต่างเห็นจริงอย่างตำหรับเหมือนปรับปรุง ต่างก็มุ่งอยู่ในใจจะได้นาง
เรือก็แล่นเลยมาในสาคเรศ พ้นประเทศเหมราพอฟ้าสาง
ทั้งสามท้าวโหยหวนครวญถึงนาง เล่าเอากางปีกเปล่าเศร้าหัวใจ ฯ
๏ จะกลับกล่าวเจ้าบุรินทร์เหมราช กับหน่อนาถนรินทร์รัตน์จำรัสไข
ทั้งราเมศสุริย์วงศ์ผู้ทรงชัย ยกพลไปตามศัตรูหมู่ไพริน
ออกชะวากปากป่าถึงท่าน้ำ ทะเลล้ำหาดทรายชายกระสินธุ์
ไม่พบปะศัตรูหมู่ไพริน ก็สุดสิ้นที่จะคิดไปติดตาม
จึงปรึกษาหน่อนเรศเกศกษัตริย์ พ้นจังหวัดเขตแคว้นแดนสยาม
ครั้นจะจัดเรือใบให้ไปตาม ไม่แจ้งความเหนือใต้อย่างไรเลย
จงกลับหลังยังกรุงบำรุงถิ่น กันไพรินดูถูกนะลูกเอ๋ย
แต่ก่อนไรไพรีไม่มีเลย จึ่งเพิกเฉยอยู่สบายไม่กังวล
พระตรัสพลางทางสั่งพยุหทัพ เราจะกลับเวียงวังสั่งพหล
จัตุรงคเสนาพลาพล ภูวดลทรงพระยาอาชาไนย
สองกษัตริย์จัดพลพหลเสร็จ ตามเสด็จปิ่นภพสบสมัย
กระบวนหน้าม้าริ้วเป็นทิวไป พลไพร่เดินเท้ากุมเกาทัณฑ์
ถือปืนตับคาบศิลาพาทหาร เดินขนานแออัดล้วนจัดสรร
คชไกรพลายพังทั้งดั้งกัน โห่สนั่นกลับตรงเข้าดงดอน
กระบวนแห่แตรสังข์มโหระทึก เสียงก้องกึกเป็นลำดับสลับสลอน
อเนกแน่นแสนยาพลากร ประทับร้อนมาในไพรพนม
อันเรื่องนกเรื่องไม้ที่ในป่า ก็ว่ามาแต่ข้างหลังปางประถม
ขอตัดบทงดเสียบ้างทางจะชม ยังอยู่ถมไปข้างหน้าอย่าอาวรณ์
จัตุบททวิบาทก็มีมาก ไม่สู้ยากดอกจะใส่ในอักษร
กระบวนทัพกลับถึงเขตนคร ราษฎรอิ่มเอมเกษมใจ ฯ
๏ ฝ่ายพระองค์ผู้ดำรงอาณาเขต ถึงนิเวศน์เหมราพลางปราศรัย
กับท่านครูผู้ประสิทธิ์ฤทธิไกร ท่านว่าไว้สมคำที่รำพัน
เราติดตามสามศัตรูจนพ้นเขต ไม่แจ้งเหตุค้นในป่าพนาสัณฑ์
กับหน่อนาถร่วมใจไปด้วยกัน ถึงสามวันพากันไปชายทะเล
ได้แต่ม้ามาทั้งสามตามจนจบ ไม่พานพบพวกมันต้องหันเห
จะหาเรือไปตามข้ามทะเล จะคะเนเหนือใต้ไม่ได้ความ ฯ
๏ ฝ่ายนิกรมพรหเมศทูลสนอง ไม่พักต้องตามไปอย่าได้ขาม
อันพวกพ้องของไพรินคงสิ้นนาม ถึงจะตามไปก็เหนื่อยทั้งเปื่อยการ
ฝ่ายพระจอมธิบดินทร์ปิ่นกษัตริย์ เข้าจังหวัดกรุงไกรอันไพศาล
กับหน่อนาถขัตติยาแลอาจารย์ เข้าสถานนคเรศนิเวศน์วัง ฯ
๏ ฝ่ายอนงค์องค์มิ่งมเหสี กับบุตรีรีบจรอาวรณ์หวัง
มารับเสด็จท่านท้าวเข้าในวัง พร้อมสะพรั่งล้วนอนงค์ทรงวิไล
ป่างพระปิ่นภูวดลกัมพลรัตน์ โองการตรัสบัญชาพลางปราศรัย
เรียกบุตรีศรีสมรเสมอใจ ให้มาไหว้เชษฐาด้วยการุญ
มเหสีพาบุตรีมาก้มกราบ โดยสุภาพกลมเกลียวไม่เฉียวฉุน
งามเสงี่ยมไม่สู้งอนอ่อนละมุน พึ่งแรกรุ่นชันษาสิบห้าปี
พระดูนางมิได้วางเนตรชม้าย ดูกรกายพักตราทั้งราศี
ลักษณะน้ำนวลไม่อ้วนพี ดั่งกินรีไกรลาสเมื่อนาดกราย
กระนี้หรือเจ็ดพารามิน่าหลง ด้วยรูปทรงนุชนางเหมือนอย่างหมาย
พากันยกจัตุรงค์มาหลงตาย หัวอกชายเต็มทีเช่นนี้เจียว
พินิจพลางทางแลไปสบเนตร สองเทวษผูกพันกระสันเสียว
ใช่จะเป็นแต่ข้างชายไปฝ่ายเดียว เหมือนน้ำเชี่ยวลมชักเรื่องรักกัน
พระบังคมนางพระยาจึ่งปราศรัย แม่ขอบใจทุกข์ร้อนช่วยผ่อนผัน
นี้หากได้พ่อมาสู้กู้ชีวัน ศัตรูนั้นย่อยยับอัปรา
แม่ขอฝากน้องหญิงมิ่งสมร ช่วยสั่งสอนปกเกศเหมือนเชษฐา
แม่ก็ไร้พงศ์พันธุ์จงกรุณา พ่อแก้วตาซื่อตรงยิ่งวงศ์วาน
พระบังคมก้มกราบสองกษัตริย์ สนองอรรถนางพระยาที่ว่าขาน
ลูกหมายพึ่งบิตุรงค์เหมือนวงศ์วาน พระโปรดปรานคุณลบภพไกร
ลูกขอเป็นเกือกทองฉลองบาท กว่าชีวาตม์ลูกรักจะตักษัย
ขอบารมีทรงเดชปกเกศไป เป็นฉัตรชัยคุ้มกันอันตราย
ท้าวทรงฟังสังรเสริญเจริญยศ ช่างหมดจดหวานหูไม่รู้หาย
วิสัยหงส์แล้วก็คงจะพริ้งพราย พอสมหมายเปรมปราสถาวร
ท้าวตรัสเสร็จแล้วเสด็จยุรยาตร กับนางนาฏบุตรีศรีสมร
นรินทร์รัตน์เปรมปรีดิ์ชุลีกร เสด็จจรไปสำนักตำหนักจันทน์
กับน้องยาอาจารย์ชำนาญเวท เห็นสมเจตนาคิดไม่ผิดผัน
พอสุริยงลงรับพยับพลัน พระจันทร์ดั้นเด่นฟ้านภาลัย
เผยพระแกลแลชมดารารัตน์ แจ่มจำรัสพื้นนภางค์สว่างไสว
ระรื่นรินกลิ่นบุปผาสุมาลัย มาเจือใจหอมหวนครวญคะนึง
เหมือนกลิ่นนุชสุดสวาทประหลาดนัก หรือน้องรักอยู่ที่ไหนอาลัยถึง
พระย่างเยื้องแลพลางทางคะนึง เสียงหึ่งหึ่งฆ้องย่ำประจำยาม
น้ำค้างย้อยพรอยพรมลมก็เรื่อย มาเย็นเฉื่อยทรวงเจ็บดั่งเหน็บหนาม
ไม่เห็นนวลหวนนึกเอาแต่นาม ให้มีความร้อนใจไม่ไสยา
จนเดือนชายบ่ายคล้อยยิ่งสร้อยเศร้า พระร้อนเร่ารัญจวนให้หวนหา
คิดจะกล่าวเล่าพร้องแก่น้องยา นึกก็น่าอดสูดูไม่ดี
เขาจะว่าลุ่มหลงทรงผู้หญิง แม้นสมจริงก็จะพาชูราศี
ถ้าไม่ได้เขาเป็นเมียสิเสียที มิรู้ที่จะแบกหน้าพากันอาย
จำจะให้ครูบาพฤฒาเฒ่า แถลงเล่าความในจิตที่คิดหมาย
ถึงจะได้หรือมิได้ก็ไม่อาย ให้ทำนายดูแลแกแน่นอน
แล้วกลับเขาในห้องย่องไปหา ท่านพฤฒายังตื่นอยู่ดูอักษร
จึ่งเข้าไปวันทาแล้วว่าวอน หลานนี้ร้อนในอุราท่านปรานี
พฤฒาเฒ่าเข้าใจที่ในจิต เห็นจริตรักใคร่ไม่หน่ายหนี
ในลูกสาวเจ้าจังหวัดปัถพี แกรู้ทีทำเป็นว่ามาทำไม
จนดึกดื่นมาแต่ทัพไม่ยับยั้ง จะนอนนั่งตรึกตรองให้ผ่องใส
ระงับกายแก้เมื่อยที่เหนื่อยใจ แล้วจะได้กลับจังหวัดรัตนา
นรินทร์รัตน์ฟังอรรถอาจารย์แถลง จึ่งเล่าแจ้งความที่รักเขาหนักหนา
ท่านโปรดด้วยช่วยดูคู่ชะตา กัลยานี้อย่างไรจะได้การ
หรือไม่ได้ในตำราชะตาชัด ท่านโปรดจัดแจงด้วยจงช่วยหลาน
ฝ่ายนิกรมพรหมมหาพฤฒาจารย์ แกชำนาญรู้แน่มาแต่เดิม
จึ่งว่าพ่อต้องประสงค์ก็คงได้ สมที่ใจบิตุรงค์คอยส่งเสริม
เป็นคู่ชมสมวาสนามาแต่เดิม คงพูนเพิ่มภิญโญเดโชชัย
อย่าปรารมภ์ตรมตรองให้หมองหมาง คงได้นางเชยชิดพิสมัย
อย่าอาวรณ์ร้อนรักให้หนักใจ จงกลับไปหลับนอนผ่อนสำราญ ฯ
๏ จะกล่าวฝ่ายอัศเรศเกศพัฒน์ หวนประหวัดร้อนเริงดั่งเพลิงผลาญ
พอพลบค่ำย่ำสนธยากาล ให้เดือดดาลแดดิ้นถวิลครวญ
ไม่สบายใจจิตคิดประหวัด ถึงหน่อกษัตริย์ดิ้นโดยให้โหยหวน
กำลังรุ่นวุ่นในใจรัญจวน แต่อักอ่วนอาวรณ์เอากรเกย
นลาฏนั่งอิงแอบลงแนบหมอน ให้อาวรณ์รอนใจไม่เสวย
ไม่พูดเล่นเจรจาประสาเคย นางเฉยเมยกอดกรถอนฤทัย ฯ
๏ ฝ่ายพี่เลี้ยงนารีทั้งสี่สาว ต่างก็กล่าวทูลถามตามสงสัย
แม่กริ้วโกรธพนักงานประการใด จงโปรดให้ทราบเรื่องเคืองรำคาญ
ต่างนบนอบปลอบถามทรามสงวน หรือประชวรอย่างไรจงไขขาน
โปรดให้แจ้งแห่งเรื่องพระอาการ ขออยู่งานนวดฟั้นให้บรรทม
นางไม่ตรัสวัจนังตั้งแต่นิ่ง พี่เลี้ยงวิงวอนเข้าชิดสนิทสนม
โปรดให้ทราบกิจจาอย่าปรารมภ์ จะให้สมที่ประสงค์จำนงปอง
ถึงยากเย็นเป็นไฉนมิได้คิด เอาชีวิตแทนพระคุณการุญสนอง
แม่โปรดเกล้าเล่าไปจะได้ตรอง ให้พระน้องสมประสงค์จงแสดง
อันวิสัยในโลกแม้นโศกเศร้า ต้องบอกเล่าอย่าได้อางขนางแหนง
คนที่รักกันสนิทอย่าคิดแคลง ได้ช่วยแรงหาบหามตามปัญญา
พี่เหมือนหมอขอแก้ที่แผลเจ็บ แม่เมื่อยเหน็บอย่างไรหนอขอรักษา
เฉลยไขพี่จะได้ประกอบยา กันโรคาไข้ใจไม่สบาย
เป็นความสัตย์ไม่กระจัดให้พรายแพร่ง แม่อย่าแหนงนึกในพระทัยหมาย
ขอสนองรองบาทากว่าจะตาย ทั้งร่างกายมิได้คิดชีวิตเลย ฯ
๏ พระเทพินยินคำเขาร่ำปลอบ ให้ชื่นชอบถ้อยคำเขาร่ำเฉลย
แม้นจะปกปิดไว้ที่ไหนเลย จำจะเผยวัจนังฟังเขาดู
จึ่งว่าน้องเหมือนหนึ่งต้องคมอาวุธ จะชักฉุดทิ้งถอนเห็นอ่อนหู
ถึงแม้นพี่อุปถัมภ์ช่วยค้ำชู เอาไว้ดูหน้ากันฉันสตรี
นางพี่เลี้ยงรู้แท้แน่ในจิต จะดับพิษในอุรามารศรี
พลางปลอบขวัญกัลยาแล้วพาที การเพียงนี้ไม่สู้ยากลำบากใจ
วันพรุ่งนี้นางอนงค์ไปส่งเครื่อง คงทราบเรื่องร้อนเย็นเป็นไฉน
พี่จะลอบไปเฝ้าถึงท้าวไท แต่จะไปมือเปล่าเขาจะแคลง
จำจะเป็นพนักงานพานพระศรี ไปตั้งที่ได้ประมูลทูลแถลง
ถ้าแม้นเห็นเป็นทีจะชี้แจง คงจะแจ้งเรื่องราวของท้าวไท ฯ
๏ นางฟังสี่พี่เลี้ยงเฉลยฉลอง ก็ถูกต้องในอุราอัชฌาสัย
ค่อยบางเบาเร่าร้อนอาวรณ์ใน ลุกขึ้นได้ทันทีค่อยปรีดา
เหมือนพี่ช่วยถอนอาวุธช่วยอุดหนุน ไม่ลืมคุณจริงนะพี่ที่อาสา
จงไปฟังท่วงทีกิริยา จะพูดจาอิงแอบเป็นแยบคาย
การของเราที่ในใจอย่าไขขาน เหมือนหญิงด้านอดสูไม่รู้หาย
จะเป็นคนอัปลักษณ์ไปชักชาย เหมือนเรือพายเอามาจอดทอดตะพาน
พี่จะไปแล้วจงปิดให้มิดเม้น เธอจะเห็นว่าไปชักสมัครสมาน
แม้นจะพูดพูดแต่ตรงเหมือนวงศ์วาน ฟังอาการเธอดูก่อนค่อยผ่อนปรน
พี่เลี้ยงว่าอย่าวิตกเรื่องปกปิด ฉันจะคิดปลูกรักเอาภักษ์ผล
แม้นเป็นทีก็จะตีคารมชน คงจะวนคิดแร้วไม่แคล้วเลย
เหมือนคนบอกสักวาหาอักษร สัมผัสกลอนพริ้งเพริศให้เปิดเผย
แม้นมิได้สมประสงค์ไม่ลงเอย ที่จะเลยละให้ค้างในทางกลอน
รุ่งพรุ่งนี้พี่จะไปถวายเครื่อง ที่ในเบื้องบาทบพิตรอดิศร
ดูท่วงทีกิริยาพระภูธร เธอจะจรหรือจะอยู่ดูอาการ
อันห่วงใยก็ยังไม่มีดอกน้อง เห็นจะต้องอยู่ช้าเหมือนว่าขาน
อย่าอาวรณ์นอนนั่งฟังดูการ ไม่ช้านานพี่ไปเฝ้าคงเข้าใจ
นางเห็นจริงสิ่งที่กล่าวเล่ากระซิบ ดั่งน้ำทิพย์ชั้นโสฬสอันสดใส
มาโสรจสรงลงที่กายค่อยคลายใจ พูดกันไปอยู่จนแจ้งแสงหิรัญ
กาดุเหว่าเร้าเร่งพระสุริย์ฉาย ให้ผันผายส่องสว่างทางสวรรค์
ไก่ก็ส่งเสียงขันประสานกัน พระสุริยันเร่งรถบทจร
พวกชาวเครื่องจัดเครื่องทั้งคาวหวาน พนักงานพร้อมพรั่งนั่งสลอน
นุ่งสุหรัดดัดจริตติดจะงอน ห่มแพรซ้อนซับในหงอนไก่ดวง
ใส่ตุ้มหูตะละเม็ดเพชรประดับ ดูวาบวับเล่นหน้านางข้าหลวง
มีอีเฒ่ากากปลาร้านัยน์ตากลวง ตามกระทรวงเรียกว่ายายทนายเรือน
ห่มผ้าขาวหัวป้อมย้อมขมิ้น มันดีดดิ้นนี่กระไรใครจะเหมือน
นุ่งผ้าลายพื้นแดงแย่งไส้เดือน ผัดหน้าเหมือนผีหลอกศอกเป็นปม
เดินนำหน้าข้าหลวงพวกเชิญเครื่อง มันยักเยื้องไว้วางเหมือนนางสนม
คอยห้ามคนเสียงจ้าท้าคารม ปากโสมมชายกลัวหนังหัวพอง ฯ
๏ ฝ่ายนารีพี่เลี้ยงอนงค์นาฏ ยุรยาตรมาพลันถือพานของ
ใส่สลาจัดสรรในพานทอง มีนางรองสาวใช้เดินไคลคลา
หมากบุหรี่พี่เลี้ยงสำหรับจัด ถวายกษัตริย์สองพระองค์เหมือนวงศา
นางพี่เลี้ยงลีลาศค่อยยาตรา ทั้งบ่าวข้าเดินตามนางทรามเชย
ถึงสำนักตำหนักจันทน์มิทันช้า พวกไปหน้าทูลฉลองของเสวย
ตั้งเทียบเคียงเรียงวางเหมือนอย่างเคย สองเสวยเอมโอชโภชนา ฯ
๏ นางพี่เลี้ยงกราบกรานตั้งพานพระศรี หมอบอยู่ที่ชานพักตำหนักขวา
พระปราศรัยไต่ถามตามกิจจา พี่ออกมาวันนี้ฉันดีใจ
มีธุระจะใคร่ปะก็สมคิด ความในจิตจะได้แจ้งแถลงไข
อุราร้อนเหมือนหนึ่งนอนในเปลวไฟ แม้นพี่ไม่ปรานีเห็นชีวา
จะมอดม้วยลงด้วยทุกข์คราวขุกเข็ญ ไม่มีเย็นเท่ากระผีกซีกเกศา
ให้ร้อนรุ่มกลุ้มใจในอุรา ยังพูดจาไม่ถนัดตรัสเป็นนัย
เสวยเสร็จพระเสด็จยุรยาตร ไปนั่งอาสน์เนาวรัตน์จำรัสไข
เรียกนารีพี่เลี้ยงมาทันใด พระปราศรัยนุชนางพลางสุนทร
พี่เหมือนน้ำอำมฤตที่เย็นใส ช่วยดับในอกน้องที่ต้องศร
เสียบสลักปักอุราที่อาวรณ์ จะนั่งนอนก็ระบมกรมในทรวง
สวาทหวังตั้งหน้าอาสาคึก แม้นสมนึกน้องรักจักบวงสรวง
ขอพี่เป็นเทวาสุดาดวง ช่วยเด็ดพวงบุปผามาให้เชย ฯ
๏ พี่เลี้ยงหมอบตอบสนองขอรองบาท มีโอกาสแล้วจะนำคำเฉลย
ค่ำวันนี้จะอุบายภิปรายเปรย แม้นนางเผยพจมานสถานใด
จะเพ็ดทูลหนุนหนำที่คำข้อ ช่วยแต้มต่อจะเป็นการสถานไหน
จะจู่ลู่ยังไม่รู้น้ำพระทัย เพราะยังไม่เดียงสาคิดปรารมภ์
ฉวยหวนหุนฉุนเคืองที่เรื่องคิด แม้นมิมิดโทษจะกลับเข้าทับถม
เดชะบุญเหมือนว่าอย่าปรารมภ์ คงจะสมที่ประสงค์จำนงปอง
แต่จะค่อยแคะไค้พิไรปลอบ ให้ชื่นชอบจะประมูลทูลฉลอง
แม้นได้ความตามนึกที่ตรึกตรอง พรุ่งนี้สองโมงข้าจะมาทูล ฯ
๏ พระฟังนางพลางตอบว่าขอบจิต ช่วยชีวิตน้องไว้อย่าให้สูญ
นางรับสั่งธิบดินทร์ปิ่นประยูร แล้วก็ทูลลาพาพวกนารี
กลับเข้าไปในวังยังสถาน แสนสำราญปรีดิ์เปรมเกษมศรี
ขึ้นเฝ้าองค์นงนุชพระบุตรี ทูลคดีเหน็บแนมทั้งแต้มเติม
พระเทพินยินคำพี่เลี้ยงสนอง สมที่ปองจิตนึกยิ่งฮึกเหิม
พระพักตร์ผ่องเปล่งฉวีกว่าสีเดิม ยิ่งพูนเพิ่มดั่งได้ผ่านพิมานอินทร์ ฯ
๏ ครั้นพลบค่ำคล้ำฟ้าสุธาวาส พระนุชนาฏหวนคิดจิตถวิล
จันทร์กระจ่างกลางเวหาหมดราคิน ยุพาพินเผยพระแกลแลตะลึง
สี่พี่เลี้ยงเคียงประคองสนองอรรถ นางกษัตริย์โหยหวนรัญจวนถึง
ให้อาวรณ์ร้อนจิตคิดคะนึง ถวิลถึงหน่อนรินทร์บดินทร
ลมพระพายชายพัดมาฉิวฉิว วิเวกหวิวหวาดทรวงดวงสมร
หอมบุปผามาลัยกระจายจร มะลิซ้อนมะลิลาผกากาง
แก้วกุหลาบกรรณิการ์มหาหงส์ ลำดวนดงตอนมาใส่ในกระถาง
เป็นแถวเคียงเรียงตามหน้าชาลากลาง ไม้ต่างต่างบานแบ่งรับแสงเดือน
หอมดอกไม้มิได้ชื่นระรื่นรส ยิ่งรันทดเสียวฤทัยใครจะเหมือน
ดูอากาศแจ่มแจ้งด้วยแสงเดือน พอเมฆเกลื่อนนางกษัตริย์อัดอุรา
กำลังรุ่นฉุนคิดจิตประหวัด โทมนัสเพราะรักนี่หนักหนา
แต่เป็นหญิงความจนพ้นปัญญา บุราณว่าหนักใจใครจะปาน
เป็นธรรมดาสามัญเหมือนกันสิ้น แทบจะดิ้นเสียด้วยรักเพราะหักหาญ
ด้วยเป็นหญิงต้องนิ่งในสันดาน แต่อาการวิปริตผิดทำนอง
พี่เลี้ยงเห็นไม่สบายวายเทวษ จะดับเหตุให้บรรเทาที่เศร้าหมอง
ค่อยโลมเล้าเอาใจในทำนอง ให้ถูกต้องตามประสงค์ที่จงใจ
แล้วเรียกพวกมโหรีที่สำหรับ ทั้งโทนทับซอสี่ปี่ไฉน
นางพี่เลี้ยงขับร้องทำนองใน อิเหนาไปหมันหยาได้นารี
จินตหราโฉมยงอนงค์นุช พระแสนสุดปรีดิ์เปรมเกษมศรี
ไม่ห่างขวัญแก้วกัลยาณี ต่างเปรมปรีดิ์ร่วมห้องประคองเชย
มโหรีตีทับทั้งกรับฉิ่ง เสนาะพริ้งโอดครวญหวนระเหย
สำเนียงหญิงพริ้งเพราเพราะเขาเคย แล้วก็เลยย้ายรำไปตามกลอน
ซอก็สีสอดเสียงสำเนียงแจ้ว วิเวกแว่วจับทรวงดวงสมร
ค่อยเสื่อมสร่างบางเบาเขากล่าวกลอน บนบรรจถรณ์แท่นในที่ไสยา ฯ
๏ จะกล่าวข้างธิบดินทร์นรินทร์รัตน์ ดึกสงัดโหยหวนรัญจวนหา
ไม่เป็นอันบรรทมกรมอุรา ลงนิทราแล้วสะดุ้งจนรุ่งราง
จะคอยฟังนางนาฏในราชฐาน พระภูบาลตรึกตรองให้หมองหมาง
เมื่อไรจะแจ้งแสงอุทัยในนภางค์ พอรุ่งรางเปรมปรีดิ์ดีพระทัย
ลุกมานั่งยังพระแท่นแหงนชะแง้ ชำเลืองแลคอยอนงค์ยังสงสัย
จะฟังข่าวพวกในวังตั้งพระทัย คะนึงในกัลยาพะงางอน ฯ
๏ จะกล่าวฝ่ายนารีพระพี่เลี้ยง ประคองเคียงโฉมฉายสายสมร
ครั้นแจ่มแจ้งแสงสีรวีวร ต่างตื่นนอนลุกไปห้องแต่สองนาง
เปิดคันฉ่องส่องเสยเกศีหวี พันสำลีเช็ดไรเหลาไม้ฝาง
จับกระเหม่าเข้าให้ดำสวยสำอาง นุ่งยกอย่างใหม่พื้นแดงแต่งประจง
ห่มกรองทองรองซับแพรเขียวอ่อน อรชรพริ้งเพริศระเหิดระหง
พวกสาวสาวงามงามตามอนงค์ ก็เดินตรงไปที่พักตำหนักจันทน์
ถือพานทองรองพระศรีบุหรี่เสวย เหมือนอย่างเคยสารพัดล้วนจัดสรร
ตรงขึ้นไปบนชานพักตำหนักจันทน์ อภิวันท์ตั้งถวายหมอบรายเรียง
หน่อกษัตริย์ทัศนาแล้วปราศรัย เรียกขึ้นไปบนฉากกั้นชั้นเฉลียง
พระปราศรัยสองนางพลางไล่เลียง นางพี่เลี้ยงทูลความตามทำนอง
ฉันทูลเปรียบเทียบเรื่องนางเคืองขัด ตรัสพ้อตัดต่างต่างให้หมางหมอง
ได้เพ็ดทูลเบี่ยงบ่ายหลายทำนอง อยู่จนสองสามยามนางทรามวัย
จึ่งค่อยคลายวายโกรธพิโรธเรื่อง แต่ยังเคืองไม่รู้แน่ว่าแผลไหน
ขอปัญญาฝ่าธุลีช่วยชี้ไป ฉันจะได้แก้ไขในกระบวน ฯ
๏ พระฟังนางตั้งกระทู้ก็รู้สิ้น ที่เล่ห์ลิ้นอ้อมวงทรงพระสรวล
เขาย่อมว่ากระต่ายเฒ่าเจ้าสำนวน เราก็ควรจะทำเขลาพูดเคล้าคลึง
ด้วยเขาเป็นแม่สื่อแม้นอื้อฉาว จะแตกร้าวเพราะโทโสโมโหหึง
มันจะว่าโง่เง่าเหมือนเท่ารึง ก็อย่าพึงฟังคารมเป็นลมลอย
พลางถอดซึ่งธำมรงค์ที่ทรงหัตถ์ เพชรรัตน์เรืองอุไรที่ใช้สอย
ส่งให้นางพลางทำเป็นสำออย อันแหวนก้อยน้องนี้พี่เอาไป
ช่วยถวายองค์ธิดายุพาพักตร์ ให้นงลักษณ์แผ่เผือเหมือนเนื้อไข
น้องก็มาต่างนิเวศน์ประเทศไกล แต่มีใจจงรักด้วยภักดี
ขอทำขวัญพระยุพินให้สิ้นโกรธ ประทานโทษแก้วตามารศรี
จงเงือดงดอดโทสาได้ปรานี พอเป็นที่พึ่งพักรู้จักกัน ฯ
๏ นางพี่เลี้ยงได้สดับพลางรับของ ถือประคองกลับเข้าในไอศวรรย์
ขึ้นปราสาทพระธิดาวิลาวัณย์ บังคมคัลถวายแหวนแสนสบาย
ยุพยงทรงรับมาสวมหัตถ์ เพชรรัตน์แพรวพร่างกระจ่างฉาย
นางพี่เลี้ยงทูลพลันบรรยาย นางโฉมฉายชมแหวนแสนรัญจวน
จำจะคิดตอบแทนแหวนพระพี่ ให้เป็นที่รับรองประคองสงวน
นางโฉมยงทรงตรึกแล้วนึกครวญ เลือกแต่ล้วนของประดับสำหรับองค์
สร้อยสะอิ้งสิ่งหนึ่งซึ่งทรงใส่ กับสไบริ้วทองของประสงค์
ใส่หีบทองลายกุดั่นอันบรรจง เรียกอนงค์นารีคนที่เคย
พี่จงเอาสิ่งของของน้องนี้ ไปถวายภูมีนะพี่เอ๋ย
ทูลว่าน้องขอบพระทัยกระไรเลย ขอคุ้นเคยในพระองค์เหมือนวงศ์วาน
พี่เลี้ยงรับสิ่งของประคองถือ ไม่อึงอื้อรีบไปยังวังสถาน
ถึงเคารพนบนอบค่อยหมอบคลาน แล้วตั้งพานหีบของฉลองทูล
ตามพระนุชบุตรีมีรับสั่ง เหน็บเข้ามั่งทูลพระปิ่นบดินทร์สูร
พระทรงฟังนางในพิไรทูล ยิ่งเพิ่มพูนสมประสงค์จำนงปอง
จงปราศรัยไต่ถามความพี่เลี้ยง เห็นเรียบเรียงตามระบอบจึ่งตอบสนอง
ฉันขอบคุณที่การุญโดยทำนอง ได้ชมของแต่พอเบาบรรเทาทรวง
คุณของพี่ครั้งนี้ก็เหลือล้น เหมือนช่วยขนทุกข์เท่าภูเขาหลวง
แม้นสมจิตคิดไว้ฉันไม่ลวง จะบวงสรวงพี่เหมือนว่าให้ถาวร
น้องหวังพี่ก็เหมือนที่เทพารักษ์ อันสิทธิศักดิ์อยู่ต้นไทรในสิงขร
เมื่ออุ้มองค์อุณรุทกำลังนอน ไปสมสมรองค์อุษาในธานินทร์
ได้ร่วมรักร่วมเรียงเคียงถนอม วายที่ตรอมสมในฤทัยถวิล
เอ็นดูด้วยช่วยน้องยาปัดราคิน เสียให้สิ่นความวิตกในอกใจ
นางพี่เลี้ยงทูลฉลองไม่ต้องเปรียบ ชักทำเนียบเรื่องนิทานมาขานไข
ตัวดิฉันก็นึกว่าเป็นข้าไท พระจะใช้คงสนองรองธุลี
พระตรัสตอบขอบคุณของพี่หนัก ช่วยกู้พักตร์น้องยาเป็นราศี
นางกราบก้มบังคมคัลอัญชลี พระภูมีแล้วก็ลาเข้ามาวัง
ถึงปรางค์ทองย่องย่างเข้าข้างที่ ทูลคดีอนุสนธิ์แต่หนหลัง
แล้วแต้มเติมเสริมส่งให้ทรงฟัง พระนุชนั่งชมแหวนแสนรัญจวน
แล้วซักไซ้ไต่ถามถึงทรงฤทธิ์ คะนึงคิดบ่อยบ่อยละห้อยหวน
ไม่เป็นอันสรงเสวยเลยแต่ครวญ ให้อักอ่วนอยู่ในใจไม่สบาย
ข้างพระหน่อธิบดินทร์นรินทร์รัตน์ ยังข้องขัดอยู่ไม่สมอารมณ์หมาย
ชมสังวาลกับสไบพอใจคลาย แต่ไม่วายอาวรณ์ร้อนอุรา
จึ่งปรึกษากับท่านครูผู้ประสิทธิ์ เราจะคิดฉันใดไฉนหนา
จึ่งจะได้ยุพยงองค์ธิดา ขอปัญญาท่านช่วยตรองทำนองใน ฯ
๏ ฝ่ายนิกรมพรหเมศแกหัวร่อ เมื่อคิดก่อได้ชำนาญสานไม่ไหว
ต้องหาคนแก่ชราว่ากระไร จะให้ไปช่วยสานรำคาญจริง
ไม่ต้องคิดยักย่ายให้หลายอย่าง ในท่าทางที่จะให้ได้ผู้หญิง
อย่าคิดอ่านถ่ายเทประเวประวิง เอาความจริงกล่าวไปคงได้การ
เข้าทูลขอบิตุรงค์ก็คงให้ ด้วยท้าวไทเธอก็รักสมัครสมาน
จงนั่งนอนผ่อนใจให้สำราญ คงเป็นการดอกไม่ต้องหมองอารมณ์
เหมือนสำรับข้าวของไม่ต้องถือ ชุบแต่มือไว้ชิมก็อิ่มถม
จะทุกข์ร้อนไปทำไมให้ใจตรม คงจะสมจิตปองเหมือนของตัว ฯ
๏ พระฟังครูผู้ประสิทธิ์แกคิดให้ สบายใจกรุ่มกริ่มพลางยิ้มหัว
ชื่นอารมณ์สมปองหายหมองมัว เหมือนตีรั้วล้อมไว้คงได้การ ฯ
๏ ฝ่ายพระนุชบุตรีเกศพัฒน์ นางกษัตริย์ตรึกตรองทำของหวาน
เป็นเครื่องว่างกลางวันอันตระการ ให้พี่เลี้ยงเยาวมาลย์ลอบเอาไป
ถวายองค์ธิบดินทร์นรินทร์ราช มิได้ขาดทุกเวลาอัชฌาสัย
พอเย็นย่ำคล้ำฟ้านภาลัย ร้อยมาลัยปรุงบุหงาให้นารี
ไปถวายหน่อนรินทร์ปิ่นกษัตริย์ ประจงจัดใส่ขันทองละอองศรี
รองพานกลมถมยาราชาวดี คลุมฝาชีตาดปักจำหลักลาย
ให้ผลัดเปลี่ยนเวียนเป็นเวรกันทั้งสี่ เอามาลีพวงมาลัยไปถวาย
แต่สื่อสนกลไกในอุบาย ซ่อนแยบคายปกปิดสนิทดี ฯ
๏ จะของดบทเบื้องเรื่องนี้ก่อน จะกล่าวย้อนถึงพระยาพากันหนี
เดินสารเรือเข้าไปในนที พอราตรีเกิดลมแดงดั่งแสงเพลิง
ประเดี๋ยวหนึ่งเป็นพายุระบุระบัด คลื่นก็ซัดเรือเปิดเตลิดเหลิง
ต้นหนดูตามทิศเห็นผิดเชิง ตีใบเปิงขาดหมดลดไม่ทัน
จึงเร่งพวกแต่บรรดากะลาสี ให้ลดเสาชั้นสี่ขมีขมัน
เอาโซ่โยงปืนประจำของสำคัญ เชือกน้ำมันผูกระยางกับรางปืน
เรือก็แคลงแพลงคลื่นเสียงครื้นครึก สะท้านสะทึกกลางชลาเหลือฝ่าฝืน
ไม่เห็นฟากเห็นฝั่งเป็นกลางคืน เสียงครึกครื้นฝนคร่ำเป็นน้ำนอง
ปิศาจร้ายพรายน้ำขึ้นลอยเกลื่อน ตะโกนเพื่อนกู่กันผันผยอง
หักหางเสือเรือหมุนเข้าหนุนรอง เสียงกึกก้องกู่กันสนั่นดัง
ทั้งสามท้าวเหล่าคนบนกำปั่น ก็ชิงกันวิ่งวงบ้างลงถัง
ภาวนาว่าให้ปลอดรอดชีวัง บ่างก็นั่งบ่นพร่ำว่ากรรมเวร
ทั้งสามท้าวองค์สั่นพระขวัญหาย แม้นรอดตายจะผนวชบวชเป็นเถร
จะถือศีลกินข้าวแต่เช้าเพล นอนให้เย็นอยู่กับวัดตัดกังวล
ขอบุญช่วยด้วยสักครั้งข้าตั้งจิต จะอุทิศจัดแจงแบ่งกุศล
พอขาดคำเรือก็แยกแตกในวน ทั้งผู้คนตายไม่เหลือเป็นเหยื่อปลา
สามกษัตริย์พลัดออกมานอกถัง ดับชีวังม้วยมุดสุดสังขาร์
เป็นถึงกรรมก็ต้องจำมรณา ตามเวลาถึงที่ตายในทะเล ฯ
๏ จะกล่าวกลับจับเรื่องนรินทร์รัตน์ หน่อกษัตริย์หมองหมางเพราะห่างเห
จะทูลขอทรงฤทธิ์คิดคะเน ให้ว้าเหว่วิญญาณ์ทุกราตรี
ชมแต่ของน้องนุชสุดถวิล ฤดีดิ้นหวังประโลมแม่โฉมศรี
พอโพล้เพล้เวลาเข้าราตรี พระภูมีปั่นป่วนครวญคะนึง
โอ้แก้วเนตรเกศพัฒน์ของพี่เอ๋ย ไฉนเลยพี่จะได้เข้าไปถึง
ลงกอดหมอนถอนจิตคิดรำพึง ครั้นจะดึงดื้อเข้าไปก็ไม่ควร
เกรงท้าวไทเธอยังไม่สละสลัด ดูเหมือนตัดความการุญมาหุนหวน
เสียแรงทำความดีดูมิควร คิดแล้วหวนหักใจเข้าไสยา ฯ
๏ ฝ่ายท่านท้าวเจ้าบุรินทร์เหมราช ภูวนาถสิ้นทุกข์เป็นสุขา
ครั้นรุ่งรางสางแสงพระสุริยา เธอตรึกตราที่จะบวงสรวงนคร
ด้วยบวงบนเทพาสุรารักษ์ เห็นประจักษ์มีชัยดั่งไกรสร
จึงมีผู้มาช่วยกู้พระนคร ดัสกรแพ้พ่ายกระจายไป
ดำริพลางทางออกพระโรงรัตน์ สถิตแท่นเศวตฉัตรจำรัสไข
ขุนนางเข้าเฝ้าองค์พระทรงชัย บังคมไทสามครั้งฟังโองการ
สองกษัตริย์ขัตติยาเสร็จมาเฝ้า ต่างก้มเกล้าคอยฟังรับสั่งสาร
ฝ่ายพระองค์ทรงศักดิ์จักรพาล เอื้อนโองการทักกษัตริย์ขัตติยา
พ่อเรืองฤทธิ์วิทยาทั้งกล้าหาญ ชำนาญการกรศึกได้ศึกษา
มาช่วยปราบศัตรูกู้พารา อันบิดาก็จะต้องฉลองคุณ
แต่รอราช้าสักหน่อยจึงค่อยกลับ หยุดประทับพอให้ชื่นทั้งหมื่นขุน
ทั้งจะแก้บนบานเป็นการบุญ พวกหมื่นขุนยังไม่ได้ให้รางวัล
พระตรัสพลางทางสั่งให้แต่งที่ จะบัดพลีเทพไทในศวรรย์
มีการเล่นเต้นรำระบำบรรพ์ โขนประชันกับละครทั้งมอญรำ
ทั้งหุ่นจีนหุ่นไทยหลายภาษา แต่บรรดางิ้วมาใหม่พวกไหหลำ
ละครแขกแปลกภาษาหามารำ ทั้งมวยปล้ำเล่นกลให้คนดู
เกณฑ์วิเสทจัดแจงแต่งสำรับ ให้พร้อมสรรพยำพล่าทั้งปลาหมู
ปลูกโรงเลี้ยงโยธาหน้าประตู ให้กินอยู่ทั่วกันเป็นชั้นไป
พระสั่งเสร็จแล้วเสด็จขึ้นจากอาสน์ พวกอำมาตย์เกณฑ์กันเสียงหวั่นไหว
ปลูกโรงเลี้ยงเคียงกันเป็นหลั่นไป บ้างผ่าไม้เจาะเสาบ้างเกลากลอน ฯ
๏ ฝ่ายพระองค์ผู้ดำรงเหมราช ขึ้นปรางค์มาศเนาวรัตน์ประภัสสร
พร้อมอนงค์นารีชุลีกร มีสุนทรตรัสสั่งให้ตั้งการ
จะเลี้ยงดูสุริย์วงศ์ดำรงราชย์ ที่บนอาสน์รจนามุกดาหาร
ให้แต่งเครื่องอย่างดีที่ตระการ ทั้งคาวหวานเอมโอชโภชนา
พระตรัสพลางทางสั่งมเหสี จัดนารีพวกเราหนาเจ้าหนา
ที่สาวสาวขาวผ่องละอองตา แต่งกายาสำหรับใช้ให้อยู่งาน
กับทั้งพวกมโหรีให้มีพร้อม จงซักซ้อมจำเรียงเสียงประสาน
นางคำนับรับรสพจมาน มาสั่งการท่านขรัวทุกตัวคน
หลวงแม่เจ้าท้าวนางสะพรั่งพร้อม ประณตน้อมคอยสดับรับนุสนธิ์
มาซักซ้อมมโหรีนีฤมล ทั้งหม่อมคนเสียงร้องทำนองใน
เจ้าขรัวยายนายเครื่องก็ตกแต่ง ตั้งต้มแกงยำพล่าคั่วปลาไหล
เครื่องสำรับกับแกล้มหมูแนมไทย ทั้งเป็ดไก่ปิ้งพะแนงแกงเทโพ
จะพรรณนาไปทุกสิ่งเครื่องปิ้งจี่ ของดีดีหลายหลากมากอักโข
พร้อมทั้งเครื่องคาวหวานจานโตโต แต่ล้วนโอชารสของสดคาว
จะจัดแจงแต่งใส่ไปให้สิ้น ก็เคยกินกันอยู่กลุ้มทั้งหนุ่มสาว
ขอตัดบทงดเสียบ้างฟังเรื่องราว จะได้กล่าวข้างหน้าให้ถาวร
ถึงกำหนดวันงานการบวงสรวง ทุกกระทรวงพร้อมพรั่งตั้งสลอน
ตามศาลเทพารักษ์หลักนคร หัวสุกรบายศรีของที่เคย
พวกโหรพราหมณ์ตามข้างไสยเวท ก็ก้มเกศกล่าวคำนำเฉลย
เชิญเทวฤทธิ์ที่ประสิทธิ์มาสังเวย ตามที่เคยสถิตอยู่แต่บูราณ
พวกเครื่องเล่นเต้นรำทำปี่พาทย์ ฆ้องระนาดตีเป็นเพลงวังเวงหวาน
ตะโพนปี่ตีดังก้องกังวาน ประโคมขานบัดพลีพลีกรรม
พวกหนุ่มสาวกราวกรูกันดูโขน เดินลุยโคลนพรวดพราดพลาดถลำ
ขาวม้าชุบน้ำหอมย้อมดอกคำ นุ่งม่วงดำโคลนเปรอะเลอะทั้งตัว
นางสาวสาวชาววังพวกแก่แรด ห่มสีแสดลอยหน้าจะหาผัว
ดัดจริตสิ้นท่าดูน่ากลัว เดินไว้ตัวเอาทำเนียบเทียบผู้ดี
ขัดขมิ้นเหลืองจ้อยคล้ายหอยขม ทัดยาดมนำหน้าพวกทาสี
เที่ยวลอยหน้าดูละครร้อนฤดี จะใคร่มีผัวหนุ่มที่ชุ่มมัน
พวกจีนจามพราหมณ์ทวายหลายภาษา แขกชวามอญลาวพวกสาวสรรค์
พากันมาดูงานการประชัน ทั้งสามวันสามคืนชื่นอามรณ์ ฯ
๏ สมเด็จท้าวเจ้าบุรินทร์ปิ่นกษัตริย์ ถึงวันนัดเลี้ยงเหล้าข้าวขนม
ทุกหมู่หมวดกินอยู่ตามหมู่กรม เป็นบรมสุโขมโหฬาร
แล้วเชิญพวกสุริย์วงศ์ตามวงศ์ญาติ ขึ้นปราสาทรจนามุกดาหาร
กับสองกษัตริย์รัตนาปรีชาชาญ สู่สถานพร้อมมูลประยูรวงศ์
พนักงานเชิญเครื่องเนื่องขนัด ถวายกษัตริย์ในสกูลประยูรหงส์
ทั้งคาวหวานสารพัดจัดประจง นางอนงค์พวกอยู่งานคลานออกไป
กรประนมก้มกรานอยู่งานพัด เป็นขนัดหมอบเรียงเคียงไสว
มโหรีขับเรื่อยฉ่ำเฉื่อยไป ถวายไทเมื่อเสวยเฉลยครวญ ฯ
๏ ฝ่ายพระหน่อธิบดินทร์นรินทร์รัตน์ จิตประหวัดมิได้วายเทวษหวน
เสวยพลางทางคิดจิตรัญจวน คะนึงนวลเนตรชะม้ายอาลัยวอน
ตามช่องฉายเลขาฝากระจก ที่ม่านปกเหลือบไปพบสบสมร
พอเนตรน้องต้องเนตรพระภูธร ต่างอาวรณ์เหลียวชะแง้แลตะลึง
ฝ่ายข้างองค์ธิบดินทร์นรินทร์รัตน์ ยิ่งอั้นอัดทรวงในอาลัยถึง
หยิบของหวานลืมเสวยเลยตะลึง ไปรำพึงอยู่ที่นางไม่วางตา
ข้างพระนุชบุตรีนารีรัตน์ ศรีสวัสดิ์ลืมเลยเสวยสลา
หยิบมาถือนิ่งไว้ไม่พูดจา ลืมเจรจางุ่นง่านรำคาญใจ ฯ
๏ ฝ่ายพระปิ่นภูวดลกัมพลรัตน์ เห็นหน่อกษัตริย์ลืมองค์เหมือนหลงใหล
ท้าวนิ่งดูรู้เชิงพระหน่อไท จนภูวไนยเสวยเสร็จสำเร็จการ
แล้วลุกจากที่เสวยไปแท่นรัตน์ เรียกสองกษัตริย์มาข้างในปราศรัยสาร
ดำรัสพลางทางสำรวลชวนสำราญ ว่าเสร็จการบวงสรวงเรื่องบวงบน
แต่สองพ่อหน่อนรินทร์ปิ่นกษัตริย์ มากำจัดศึกใหญ่จึ่งได้ผล
ให้เย็นใจบิดาประชาชน ทั่วตำบลได้เป็นสุขสนุกสบาย
จะประสงค์สิ่งใดพ่อไม่ขัด ในจังหวัดเหมราชเหมือนหมาดหมาย
ขอแทนคุณพี่น้องทั้งสองชาย เหมือนอภิปรายคำบิดาอย่าอาวรณ์ ฯ
๏ ฝ่ายพระจอมธิบดินทร์นรินทร์รัตน์ ชุลีหัตถ์สมประสงค์จำนงสมร
จึ่งทูลขอกัลยาพะงางอน ดวงสมรวรนุชพระบุตรี
ควรบิควรขอพระองค์ได้ทรงโปรด ประทานโทษข้าพระบาทบทศรี
ลูกขอเป็นเกือกทองรองธุลี กว่าชีวีลูกจะวายทำลายลาญ ฯ
๏ ป่างพระปิ่นภูวดลกัมพลรัตน์ โสมนัสในพระทัยปราศรัยสาร
จึ่งว่าพ่อก็ประสงค์เหมือนวงศ์วาน ควรแก่การอยู่แล้วหนาอย่าปรารมภ์
จะเสกพ่อหน่อนาถกับน้องรัก ให้สมศักดิ์สมอย่างปางประถม
จะแต่งสารไปลังกาอย่าปรารมภ์ ให้ชื่นชมเชิญเสด็จมาเขตคัน
ตามพระวงศ์พงศาคณาญาติ จะแต่งราชสารไปทุกไอศวรรย์
ไปเชิญเจ้านคเรศทุกเขตคัน มาพร้อมกันจะได้ช่วยอวยพระพร
ท้าวตรัสเสร็จแล้วเสด็จยุรยาตร เข้าปราสาทเนาวรัตน์ประภัสสร
สองกษัตริย์เปรมปรีดิ์ชุลีกร บทจรมาสำนักตำหนักใน
แถลงเล่ากับท่านครูผู้วิเศษ ให้แจ้งเหตุสมจิตพิสมัย
ต่างยินดีปรีดิ์เปรมเกษมใจ พูดกันไปกับท่านครูผู้อาจารย์ ฯ
๏ ฝ่ายพระจอมธิบดินทร์ปิ่นกษัตริย์ โองการตรัสเล่าแจ้งแถลงสาร
แก่นุชนางโฉมเฉลาลำเพาพาล ว่ากุมารนรินทร์รัตน์กษัตรา
มางอนง้อขอบุตรีนารีรัตน์ เกศพัฒน์ลูกเราหนาเจ้าหนา
จะคิดเห็นเป็นอย่างไรใจสุดา แต่ตัวข้าอนุญาตประสาทพร
เห็นสมควรในสกูลประยูรหงส์ จะร่วมวงศ์ร่วมคู่สู่สมร
เสมอเหมือนสุริยันกับจันทร ก็ต้องผ่อนผันตามความบุราณ
มเหสีฟังคดีสนองอรรถ พระโปรดจัดให้เป็นคู่สู่สมาน
ก็สมศักดิ์สมพงศ์สมวงศ์วาน น้องตรองการก็เห็นงามตามทำนอง
เธอก็มีพระคุณการุญรัก สามิภักดิ์ปราบอรินทร์สิ้นทั้งผอง
กู้เวียงชัยไว้ได้สมอารมณ์ปอง จึ่งไม่ต้องปนวงศ์กับพงศ์กา
แล้วก็เรืองศักดาอานุภาพ อาจจะปราบประจามิตรทุกทิศา
เหมือนได้เขยจุลจักรอันศักดา น้องเปรมปราโมทย์ยิ่งกว่าสิ่งไร
พระทรงฟังนางทูลสนองอรรถ จอมกษัตริย์ยินดีจะมีไหน
ช่วยกันคิดแผ่เผื่อไว้เยื่อใย คงจะได้พึ่งเขาเบาในทรวง
พระเอมอิ่มกริ่มใจจะได้เขย แสนเสบยสุขสบายเป็นใหญ่หลวง
แล้วตำริตริงานการทั้งปวง จนเลยล่วงหลับไปในไสยา ฯ
๏ ฝ่ายพระนุชบุตรีกรุงกษัตริย์ ได้ทราบอรรถสมจิตกนิษฐา
นางพี่เลี้ยงมาประมูลทูลกิจจา ดั่งธาราในสวรรค์ชั้นวิมาน
มาโสรจสรงลงที่กายสบายจิต สมที่คิดปรีดิ์เปรมเกษมศานต์
กับพี่เลี้ยงเคียงสำรวลชวนสำราญ ที่อาการไข้ใจวายอาวรณ์
พระพักตร์ผ่องเพียงจันทร์อันทรงกลด เมื่อเมฆหมดแจ่มจำรัสประภัสสร
สมประสงค์ตรงที่ในใจอาวรณ์ สว่างร้อนที่ในทรวงดวงกมล
แต่ยังไม่สมสวาทปรารถนา สุขแก่ตาซึ่งประหวัดยังขัดสน
ถ้าได้เสร็จสมคิดจิตกังวล ดอกอุบลก็จะเผยระเหยบาน
เหมือนคำพร้องร้องละครว่าเมื่อเอ่ย ลูกคู่เคยยกกรับขยับขาน
ต่อลงนั้นจึงจะสวบประจวบการ ข้อรำคาญยังไม่เสร็จสำเร็จปอง
พอเดือนดับลับฟ้าเวหาหน สุริยนดัดดั้นผันผยอง
ไขอรุณเรื่อแรงส่งแสงทอง ดุเหว่าร้องขับขานประสานครวญ
ไก่กระชั้นขันเอกวิเวกแว่ว จะเจื้อยแจ้วส่งเสียงสำเนียงหวน
การะเบ็งเซ็งซ่าฝูงกาชวน ต่างบินสวนไปมาล้อมกากี
เหมือนเร่งรถสุริยงให้ส่งแสง กระจ่างแจ้งแจ่มจำรัสรัศมี
ส่องสว่างกลางเวหาหมดราคี เจ้าบุรีฟื้นองค์เสร็จสรงชล
ไขปทุมธารากระยาสนาน กระเซ็นซ่านหยดย้อยดั่งฝอยฝน
ผลัดภูษาอ่าองค์ทรงสุคนธ์ จรุงปนเกสรขจรจาย
แล้วอ่าองค์ทรงเครื่องเรืองจำรัส เพชรรัตน์กูก่องส่องพระฉาย
จับพระแสงเนาวรัตน์จำรัสพราย เสร็จผันผายออกนั่งยังพระโรง
สถิตแท่นอดิเรกเศวกฉัตร มณีรัตน์พระที่นั่งบัลลังก์โถง
ขุนนางเข้าเฝ้าไทในพระโรง จอมจรรโลงตรัสถามความบุรินทร์
เสนาพร้อมน้อมประนมบังคมบาท สนองราชกิจไปดั่งใจถวิล
เสร็จประมูลทูลท้าวเจ้าแผ่นดิน พอเสร็จสิ้นราชการสำราญรมย์
พระจึ่งมีสิงหนาทประภาษตรัส ให้คิดจัดแจงสารลงลานถม
ไปลังกานครินทร์ปิ่นบรม จะสยมพรกษัตริย์กรุงรัตนา
เชิญเสด็จเชษฐามหาศาล มาแต่งงานเฉลิมยศโอรสา
แล้วไปแวะรมจักรนัครา ทูลกิจจาพระบรมประถมวงศ์
จงจัดแจงแต่งกำปั่นสุวรรณมาศ เอาใส่ราชสารตามความประสงค์
กับสิ่งของสารพัดจัดประจง ถวายองค์ขัตติยาทุกธานี ฯ
๏ ขุนนางรับโองการพระผ่านเกล้า มาสั่งเหล่าพวกชวากะลาสี
ให้ซ่อมแปลงแต่งกำปั่นให้ทันที พระภูมีตรัสใช้ไปลังกา
ขุนอาลักษณ์แต่งสารลงลานเสร็จ ใส่หีบเพชรเหมือนกันหมดตามยศถา
ใส่ถุงตาดเสร็จสรรพประทับตรา พานลงยารองรับประดับพลอย
จัดเสนาข้าทูลละอองบาท เคยเป็นราชทูตไปเคยใช้สอย
ประทานเสื้อหมวกสำรับประดับพลอย มาเตรียมคอยตามที่ทั้งสี่นาย
กระบวนแห่แตรสังข์มยุรฉัตร สารวัตรตรวจกระบวนถ้วนทุกสาย
ยานุมาศตั้งเคียงกันเรียงราย ทั้งธงฉานธงชายลายมังกร
กลองชนะเทวดาทั้งหน้าหลัง พร้อมสะพรั่งเกณฑ์แห่แลสลอน
ผ่ายพระจอมธิบดินทร์ปิ่นนคร เสด็จจรออกมาหน้าพระลาน
ทอดพระเนตรกระบวนแห่คนแออัด อาลักษณ์จัดแจงเชิญพระราชสาร
ขึ้นตั้งบนยานุมาศราชยาน ประคองพานแห่ตรงไปลงเรือ
กะลาสีคลี่ใบขึ้นใส่รอก ให้แล่นออกปากอ่าวก้าวไปเหนือ
ต้นหนตั้งเข็มใหญ่ไว้ท้ายเรือ คัดหางเสือตามเข็มลมเต็มใบ
ข้ามละเมาะเกาะแก่งทุกแห่งห้อง ไปตามท้องวังวนชลใส
สิบสามวันบรรลุถึงกรุงไกร ปากอ่าวใหญ่รมจักรนัครา
กองตระเวนครั้นเห็นเรือกำปั่น มีสำคัญธงสยามตามภาษา
หันเรือเรียงเคียงถามตามสงกา ว่าแล่นมาแต่ไหนจงไขความ
พวกคนใช้ในลำกำปั่นใหญ่ ก็บอกไปว่าเราชาวสยาม
มาแต่กรุงเหมรันจันตคาม แล้วจะข้ามย้อนหลังไปลังกา
เชิญพระราชสารศรีมีรับสั่ง พระจอมวังนครินทร์ปิ่นมหา
ถวายองค์ทรงชัยพระอัยกา ให้ทราบใต้บาทาฝ่าละออง
พวกตระเวนแจงใจได้สดับ พากันกลับมาถึงด่านเอาการสนอง
แก่ผู้ช่วยสารวัตรปลัดกอง โดยทำนองราชการด่านข้างใน
ขึ้นกราบเรียนกับเจ้าคุณที่บนหอ เป็นเรื่องข้อราชการเขาขานไข
อีตาเฒ่าเจ้าพระยาว่าไวไว บอกขึ้นไปนคเรศนิเวศน์วัง
เอาเรือเร็วรีบไปอย่าได้ช้า วางศาลาเกณฑ์ให้ดั่งใจหวัง
ทนายรับเรียกข้าละล้าละลัง รีบไปยังนคราเข้าธานี
เอาหนังสือบอกออกส่งให้กรมท่า เสมียนตรารับมาอ่านแจ้งสารศรี
ส่งให้ท่านเจ้าพระยาไม่ช้าที แจ้งคดีพวกปากน้ำเขานำมา
รีบเข้าไปเตรียมเฝ้าเจ้านิเวศน์ พอทรงเดชออกพลันต่างหรรษา
ขุนนางเข้าเฝ้าองค์พระอิศรา แต่บรรดาพนักงานคลานเข้าไป
กราบบังคมก้มเกล้าลงสามครั้ง คอยหมอบฟังโองการจะขานไข
ป่างพระจอมนครินทร์ปิ่นเวียงชัย ภูวไนยธิบดีศรีสุวรรณ
สถิตแท่นอดิเรกเศวกฉัตร เนาวรัตน์เรืองอุไรมไหสวรรย์
โองการถามความนิเวศน์ขอบเขตคัน พวกแต่บรรดาเหล่าชาวบุรินทร์
ทั้งชีพราหมณ์สมณาประชาราษฎร์ ในอาวาสพวกสงฆ์ที่ทรงศีล
ใครได้ความทุกขาเป็นราคิน หรือเพิ่มภิญโญอยู่หมู่ประชา
ขุนนางพร้อมน้อมประนมบังคมบาท สนองนาถภูวไนยใส่เกศา
ราษฎรมีสุขทุกทิวา ทั้งข้าวปลาเต็มที่บริบูรณ์
ฝ่ายพระองค์ผู้ดำรงนคเรศ มีพระเดชแผ่ไปทั้งไอศูรย์
ได้ทรงฟังทุกกรมบังคมทูล พระเพิ่มพูนเปรมปราสถาพร
ฝ่ายท่านผู้จัตุสดมภ์กรมท่า หยิบบอกมาอ่านถวายลายอักษร
เมืองปากน้ำบอกว่าหน้าสันดอน กำปั่นจรเข้ามาทอดจอตเภตรา
กองตระเวนเจนสมุทรออกไปถาม เขาแจ้งความว่าภูมินทร์ปิ่นมหา
ว่าพระจอมนรินทร์รัตน์องค์นัดดา มีสารามาประนมบังคมคัล ฯ
๏ ฝ่ายพระจอมนครินทร์บดินทร์สูร ฟังเขาทูลปรีดิ์เปรมเกษมสันต์
สั่งให้รับทูตาเข้ามาพลัน เร่งผายผันจัดแจงแต่งนาวา
เอาเรือหงส์ลงไปรับราชสาร ของพระหลานจะได้แจ้งแห่งเลขา
จัดเรือแห่แตรสังข์อลังการ์ ให้เสนาผู้กำกับไปรับรอง
ตามเยี่ยงอย่างทางบุราณอย่าให้ขาด เร่งหมายบาดไปให้จนครบสิ่งของ
เครื่องจะรับราชสารเอาพานทอง ทั้งปี่กลองฉัตรสุวรรณพรรณราย
พระสั่งเสร็จแล้วเสด็จยุรยาตร ขึ้นปราสาทมนเทียรวิเชียรฉาย
ผู้รับสั่งเร่งพหลพลพาย ตามบาดหมายพร้อมเสร็จสำเร็จการ
รีบลงไปถึงลำเรือกำปั่น เสนานั้นที่สำหรับไปรับสาร
ถึงกำปั่นแล้วแถลงแจ้งเหตุการณ์ ว่าผู้ผ่านธรณินทร์ปิ่นนคร
รับสั่งเราผู้เสนาลงมารับ ท่านทูตกับพจมานสารอักษร
จะแห่แหนเชิญไปในนคร จงรีบจรขึ้นไปเฝ้าเจ้าบุรินทร์
ทูลคำนับรับคำขุนอำมาตย์ เชิญพระราชสารไปดั่งใจถวิล
ลงเรือหงส์ตรงขึ้นมายังธานินทร์ พร้อมกันสิ้นถึงท่าที่หน้าวัง
กระบวนบกยกคานยานุมาศ เชิญพานราชสารใส่ดั่งใจหวัง
ขุนอาลักษณ์นั่งชั้นลดพระกลดบัง พวกเป่าสังข์กระทั่งแตรแห่ขึ้นไป
มโหระทึกกึกก้องกลองชนะ ตีจังหวะเดินเรียงเคียงไสว
ทั้งธงเทียวเขียวเหลืองเดินเนื่องไป ทั้งธงชัยขาวระบายลายมังกร
เทวดาเดินประจำใส่ลำพอก มีเกี้ยวปลอกทองจำรัสประภัสสร
ฉัตรห้าชั้นกรรชิงแลจามร เดินสลอนเลี้ยววงตรงเข้าวัง
พวกชาวเมืองวิ่งดูเป็นหมู่หมวด นายตำรวจคอยห้ามเดินตามหลัง
ถึงที่หยุดพวกสนมกรมวัง พร้อมสะพรั่งนำเข้ามาหน้าพระโรง
พวกขุนนางต่างแต่งตัวไว้เสร็จ สวมเสื้อเกล็ดท่านโตโตดูโอ่โถง
ชั้นนอกครุยตามกันไปในพระโรง บ่ายสองโมงกรุงกษัตริย์ขัตติยา
ทรงเครื่องเสร็จแล้วเสด็จยุรยาตร เสนามาตย์หมอบรายทั้งซ้ายขวา
ประโคมแตรดีดสีปี่ชวา พร้อมเสนากราบก้มประนมกร
มีโองการโปรดบังคับให้รับสาร เข้ามาอ่านทูลถวายลายอักษร
กับพวกทูตตัวขุนนางต่างนคร ให้รีบจรไปประนมบังคมคัล
ในพระโรงรจนามุกดาหาร ต่างก้มกรานภูวไนยเจ้าไอศวรรย์
ยกพานทองขึ้นไปตั้งบัลลังก์พลัน อภิวันท์หมอบฟังรับสั่งความ ฯ
๏ ฝ่ายพระศรีสุวรรณวงศ์พงศ์กษัตริย์ โองการตรัสปราศรัยแล้วไต่ถาม
ว่าศัตรูราบเตียนเสี้ยนสงคราม หรือได้ความทุกข์อยู่ทุกผู้คน
ราชทูตทูลฉลองสนองอรรถ สารพัดธัญญาผลาผล
ทั้งชีพราหมณ์เหล่าอาณาประชาชน ไม่ขัดสนเปรมปราสถาพร
พระทรงฟังสั่งอาลักษณ์ให้คลี่สาร ออกมาอ่านได้ประจักษ์ในอักษร
จะทรงฟังยังถ้อยสุนทรวอน เรื่องเย็นร้อนมีในสารสถานใด ฯ
๏ ขุนอาลักษณ์กราบกรานเปิดสารศรี อ่านคดีทูลแจ้งแถลงไข
ขอบังคมสมเด็จพระภูวไนย จงทราบใต้บาทาฝ่าละออง
องค์พระจอมอัยกานราราช นัดดานาถขอประมูลทูลฉลอง
จะได้คู่สู่สมอารมณ์ปอง โดยทำนองกษัตริย์ขัตติยา
พระปิ่นเกล้าเจ้านครเหมราช กษัตริย์ชาติสมพงศ์สมวงศา
ขอเชิญเสด็จภูวไนยพระอัยกา กับพระอามาช่วยอำนวยพร
ควรมิควรสุดแท้แต่จะโปรด ประทานโทษทรงฤทธิ์อดิศร
ขอสารภาพกราบก้มประนมกร จบอักษรศรีสวัสดิ์ของนัดดา ฯ
๏ พระทรงฟังสังรเสริญหน่อกษัตริย์ ใครช่างจัดขอสู่คู่ให้หนา
เป็นเขยเขาเจ้าเมืองเหมรา กษัตราหน่อเนื้อเชื้อตระกูล
ทั้งวงศ์เราวงศ์เขาเสมอยศ ได้ปรากฏเนื่องไปมิได้สูญ
จะภิญโญโภไคยอันไพบูลย์ พระเพิ่มพูนในพระทัยดั่งได้ทอง
แล้วให้อ่านสารกษัตริย์เหมราช บังคมบาทกษัตรามาทั้งสอง
ขอเป็นบุตรสุจริตดั่งจิตปอง จะเกี่ยวข้องมาเป็นข้าฝ่าธุลี
ด้วยกษัตริย์นัดดาฝ่าพระบาท มาอยู่ในเหมราชบุรีศรี
ช่วยปราบปรามศัตรูหมู่ไพรี พระคุณมีเหลือล้นคณนา
เธอประสงค์ในบุตรีนารีรัตน์ ไม่ข้องขัดหมายจำนงเหมือนวงศา
จะอภิเษกให้เป็นเอกในพารา ขอเชิญฝ่าบาทบงสุ์พระทรงธรรม์
ช่วยประทานพรประสิทธิ์เหมือนอิศเรศ องค์เทเวศในสถานพิมานสวรรค์
เหมือนฉัตรแก้วกั้นสีรวีวรรณ ได้คุ้มกันโพยภัยในนัดดา
ควรมิควรพระองค์ได้ทรงโปรด ประทานโทษเถิดอย่าถือซึ่งโทษา
พอจบคำรำพันสารสารา นายเวรอาลักษณ์ก้มประนมกร ฯ
๏ พระทรงฟังสังรเสริญเจริญยศ ช่างหมดจดดั่งจรุงปรุงเกสร
สมเป็นชาติกษัตราสถาวร เธออวยพรให้พิพัฒน์สวัสดี
แล้วรางวัลทูตถือหนังสือสาร โปรดประทานเงินตราเสื้อผ้าสี
กับสิ่งของต่างต่างที่อย่างดี แล้วภูมีเสร็จเข้าในไพชยนต์ ฯ
๏ กรมท่าพาทูตไปกินเลี้ยง สำรับเรียงตามตำแหน่งทุกแห่งหน
เลี้ยงทั้งนายไพร่ทั่วทุกตัวคน เสร็จแล้วขนของลงไปส่งเรือ
พักกันอยู่สองทิวาทูลลากลับ เชิญฉบับสารไปข้างฝ่ายเหนือ
ตันหนยักเข็มใหญ่ข้างท้ายเรือ คัดหางเสือหัวตั้งไปลังกา
ได้ลมคล่องล่องแล่นตามแผนที่ กำปั่นรี่เร็วไปในมหา
สาคเรศเขตแคว้นแดนลังกา แปดทิวาถึงปากอ่าวเข้าสันดอน
อันเรื่องราวเล่าก็เหมือนไปรมจักร จะเยื้องยักผิดแต่การสารอักษร
เรื่องแห่แหนราชสารการนคร จะกล่าวกลอนร่ำไรไปทุกเมือง
ท่านผู้ฟังก็จะเกลียดขี้เกียจอ่าน ไม่ต้องการที่จะดูเบื่อหูเหือง
จะว่ากล่าวต่อไปไม่ประเทือง เอาแต่เรื่องที่ประสงค์ตรงจะฟัง ฯ
๏ ฝ่ายพระสุดสาครบวรนาถ ออกนั่งอาสน์พระโรงชัยพระทัยหวัง
ให้อ่านสารจักรพงศ์พระทรงฟัง อาลักษณ์บังคมคัลอัญชลี
แล้วคลี่สารอ่านถวายกรุงกษัตริย์ นรินทร์รัตน์กราบประนมก้มเกศี
พระปิ่นปกองค์ชนกชนนี อันเป็นที่ปกเกล้าแต่เยาว์มา
ด้วยบัดนี้เจ้าบุรีเหมราช เธอประสาทบุตรีเสน่หา
ให้เป็นคู่สู่สมภิรมยา จะแต่งงานการวิวาห์ให้ถาวร
ขอเชิญองค์ทรงฤทธิ์บิตุเรศ มาปกเกศให้ภิญโญสโมสร
ให้เป็นที่เปรมปราสถาพร จบอักษรราชสารในลานทอง
แล้วให้อ่านสารท้าวกัมพลราช บังคมบาทพระเชษฐามาทั้งสอง
ขอเป็นสัมพันธมิตรดั่งจิตปอง พระผู้ครองลังกาเจ้าธานี
เชิญเสด็จเชษฐามาเหมราช ช่วยประสาทอภิเษกทั้งสองศรี
จงทราบใต้บาทาฝ่าธุลี จบสารศรีสองฉบับแล้วกราบลง ฯ
๏ พระทรงภุชสุดสาครบวรนาถ สดับราชสารสมอารมณ์ประสงค์
ด้วยสมนามสมเนื้อในเชื้อวงศ์ ได้ดำรงรัตนาให้ถาวร
แล้วรางวัลผู้ถือหนังสือสาร ของประทานต่างต่างวางสลอน
เสื้อลายทองพื้นแดงแย่งมังกร ทั้งผ้าผ่อนม่วงไหมได้ทุกนาย
ประทานเสร็จพระเสด็จยุรยาตร ขึ้นปรางค์มาศมนเทียรวิเชียรฉาย
สถิตนั่งยังพระแท่นแสนสบาย พระภิปรายโปรดแถลงแจ้งคดี
แก่นงเยาว์เสาวคนธ์วิมลพักตร์ ว่าลูกรักเราจะได้มเหสี
แต่งสารตรามาแถลงแจ้งคดี ได้บุตรีนงเยาว์ท้าวกัมพล
มาเชิญเราเหล่าญาติไปอภิเษก อติเรกในจังหวัดพิพัฒน์ผล
เหมรานครินทร์ถิ่นมณฑล เสาวคนธ์มเหสีก็ปรีดา
จึงจัดแจงแต่งของเครื่องประดับ ไปสำหรับจะประทานพระสุณิสา
สร้อยสะอิ้งอย่างดีมีราคา เคยทรงมาแต่เยาว์จัดเอาไป
ธำมรงค์เพชรรัตน์ประภัสสร กรรเจียกจรเนาวรัตน์จำรัสไข
พระภูษาแย่งยกกนกใน ผ้าสไบตาดบางที่อย่างดี
จัดอนงค์ทรงวิไลประไพพักตร์ ที่มีศักดิ์ผุดผ่องละอองฉวี
ที่แรกรุ่นชันษาสิบห้าปี ร้อยนารีจัดสำรองของประทาน ฯ
๏ ฝ่ายพวกทูตหยุดอยู่พอผ่อนพัก ในสำนักกรุงลังกามหาสถาน
พอหายเหนื่อยเมื่อยล้าห้าทิวาร ทูลลากลับไปสถานเหมรา
พวกลำหนึ่งไปผลึกกรุงการะเวก เรื่องภิเษกทูลถวายลายเลขา
ทั้งสองกรุงพระเจ้าลุงพระเจ้าตา รับสาราแห่แหนแม้นแม้นกัน
พวกที่ไปแห่งหนกำพลเพชร พร้อมกันเสร็จทุกกรุงไกรไอศวรรย์
สุลาลัยเมืองเซ็นรับเช่นกัน ให้รางวัลตามอย่างทางบุราณ
เมืองสินชัยพระวลายุดาราช สั่งอำมาตย์เตรียมเภตราโยธาหาญ
จะไปเสกพระนัดดาอย่าช้าการ ของประทานจัดใส่ลงในลำ
ทุกพาราเตรียมกันจะผันผาย เกณฑ์ไพร่นายซ่อมเภตราเลขาขำ
พวกต้นหนเตรียมตัวทั่วทุกลำ เครื่องประจำอาวุธยุทธนา
ทุกนิเวศน์จะเสด็จให้ทันกำหนด พร้อมกันหมดในพระวงศ์เผ่าพงศา
จะกล่าวข้างรมจักรนัครา จัดเภตราเครื่องประทานพระหลานชาย
กับนงนุชบุตรีศรีสะใภ้ เครื่องรับไหว้ล้วนจำเนียรวิเชียรฉาย
มงกุฎเก็จเพชรรัตน์จำรัสพราย สังวาลสายสร้อยสะอิ้งทุกสิ่งอัน ฯ
๏ ฝ่ายท่านท้าวทศวงศ์ผู้ทรงเดช เธอทราบเหตุเรื่องราวเพราะสาวสรรค์
ไปพูดจาบอกกล่าวต่างเล่ากัน พระทรงธรรม์ถามซักประจักษ์ความ
พระตรัสเรียกสาวใช้เองไปหา ศรีสุวรรณเขาเข้ามาจะไต่ถาม
นางสาวใช้ไปประมูลแล้วทูลความ พระก็ตามเข้ามาเฝ้าท่านท้าวไท
เธอตรัสถามว่าใครจะได้คู่ ข้าพึ่งรู้พ่อจงแจ้งแถลงไข
นรินทร์รัตน์นัดดาของผู้ใด จงเล่าไปใครเป็นพ่อจะขอฟัง
เป็นเชื้อสายในเราบ้างหรือไม่ ข้าอยากไปช่วยเขาอยู่ได้ดูหนัง
ฝ่ายพระศรีสุวรรณวงศ์ดำรงวัง เอาความหลังเล่าถวายทูลรายตัว
เออลูกเต้าเสาวคนธ์ข้าจำได้ เออก็ใครเล่าเดี๋ยวนี้จะมีผัว
เธอหลงเล่อเออออข้าขอตัว เรื่องข่มผัวเช่นท่านยายไม่ได้การ
พ่อจะไปกับเจ้าดูเขาเล่น แต่วิ่งเต้นไม่ใคร่ไหวอายลูกหลาน
อันเพลงยาวเล่ายังทำได้ชำนาญ ชักนิทานเรียงเรียบประเทียบกลอน
แต่หนุ่มหนุ่มเดี๋ยวนี้มักขี้ขลาด ไม่องอาจกล่าวสารพาดพันสมร
ข้าได้เรียนต่อครูรู้เชิงกลอน ท่าจะวอนทีจะว่าข้าเข้าใจ ฯ
๏ ป่างพระศรีสุวรรณวงศ์พงศ์กษัตริย์ ฟังเธอตรัสหุนหันนึกหมั่นไส้
อนิจจังทุกขังเป็นอย่างไร ท้าวเธอไม่พูดจาน่ารำคาญ
คิดก็เป็นอนิจจังฟังไม่ได้ ทูลลาไปจากปราสาทราชฐาน
ไปสั่งเหล่าเสนีปรีชาชาญ ให้จัดการที่จะไปในคงคา
อาเรือหงส์เป็นที่นั่งตั้งพระแท่น เครื่องแห่แหนอย่าเอาไปให้หนักหนา
เอาแต่ปืนใส่สลักยักกะตรา พอกันข้าศึกไประไวระวัง
ที่นั่งรองทองทั้งแท่งแต่งไว้พร้อม คอยพระจอมภูวไนยดั่งใจหวัง
ทอดสมอรอราอยู่หน้าวัง พร้อมสะพรั่งตั้งกระบวนปักทวนธง ฯ
๏ ฝ่ายพระองค์ผู้ดำรงรมจักร พระทรงศักดิ์จรลีเข้าที่สรง
น้ำกุหลาบอาบอบตลบองค์ แล้วก็ทรงผลัดภูษาค่าบุรินทร์
สวมมงกุฎบุษราจินดาประดับ เครื่องสำหรับเพราเพริศดูเฉิดฉิน
ทรงพระแสงฝักถมยาคู่ธานินทร์ จอมนรินทร์เสด็จออกนอกนคร
พระกฤษณามาคอยตามเสด็จ พร้อมกันเสร็จคั่งคับสลับสลอน
พระเสด็จทรงรถบทจร อัสดรชักตรงไปลงเรือ
เสด็จประทับแท่นระบายท้ายบาหลี พอฤกษ์ดีนายท้ายบ่ายหางเสือ
ออกแล่นหลามตามกระบวนแต่ล้วนเรือ ทหารเสือยิงปืนเสียงครื้นโครม
โห่สนั่นลั่นฆ้องเสียงก้องกึก ออกแล่นลึกเซ็งแซ่ฮึกแห่โหม
พระสุริยงลงลับพยับโพยม พลางจุดโคมแสงสว่างดั่งกลางวัน ฯ
๏ จะของดบทเบื้องเรื่องนี้ก่อน จะกล่าวย้อนถึงกรุงไกรไอศวรรย์
ลังกาเกาะนคเรศขอบเขตคัน ตั้งแต่วันรับสารการมงคล
กษัตริย์สุดสาครบวรนาถ เสด็จลีลาศไปทูลแจ้งแห่งนุสนธิ์
แต่พระจอมมุนินทร์ปิ่นสกล ทั้งพระชนนีสองฉลองการ
พระอภัยมุนินทร์ปิ่นนักสิทธ์ สำรวมจิตอยู่ในธรรมกรรมฐาน
เธอทราบสิ้นยินดีมีโองการ พระเจ้าหลานจะได้คู่ต่างบุรินทร์
จำจะต้องไปช่วยอวยสวัสดิ์ ให้สองนัดดาสมอารมณ์ถวิล
จะได้มีสุขาไม่ราคิน ครองแผ่นดินรัตนาให้ถาวร
จึงตรัสสั่งสุดสาครจอมกษัตริย์ เจ้าเร่งจัดกำปั่นใหญ่ใส่ฟูกหมอน
พวกนักสิทธ์จะได้ไปช่วยให้พร ในนครเหมราอย่าช้าที
เรือดาดฟ้าสองชั้นกัลปังหา สำหรับข้าจะสถิตกิจฤๅษี
แล้วเจ้าจงจัดห้องให้สองชี ท้ายบาหลีพวกศิษย์ไปได้สำราญ
จะได้อยู่กับข้าให้ผาสุก พอนั่งลุกเจริญธรรมกรรมฐาน
จะได้สวดคาถาสมาทาน ดับรำคาญไปในทางกลางทะเล
สองหลวงชีมีจิตคิดถึงญาติ ต่างนิราศแรมร้างไปห่างเห
เห็นจะมาพร้อมญาติคาดคะเน ด้วยประเพณีงานการวิวาห์
แล้วโฉมยงปลงในธรรมกรรมฐาน เออเหลนหลานจำเริญวัยใหญ่หนักหนา
จนมีคู่สู่สมภิรมยา อนิจจาคลอดระหว่างกลางณรงค์
อันตัวเรานี้เป็นไรจะไม่แก่ เห็นเที่ยงแท้ความตายไม่ใหลหลง
อนิจจังสังขารไม่ยืนยง ชีสององค์ปลงทุกขังหวังนิพพาน ฯ
๏ ฝ่ายกษัตริย์สุดสาครบวรนาถ ทูลลาบาทสามมุนินทร์กลับถิ่นฐาน
มาสั่งเหล่าเสนีปรีชาชาญ ให้จัดการซ่อมแปลงแต่งเภตรา
ตามห้องหับจับเขียนลายน้ำมัน ที่ในลำกำปั่นกัลปังหา
เร่งขัดสีตอกหมันเอาชันยา ทั้งน้ำท่าเครื่องเสบียงเลี้ยงมุนี
ลำที่เราจะไปเรือไกรสร กับมังกรที่นั่งรองท้องทาสี
เปลี่ยนเชือกเสาเพลาใบจัดให้ดี จะเป็นที่ออกหน้าให้ถาวร
พระสั่งเสร็จแล้วเสด็จขึ้นจากอาสน์ ขุนอำมาตย์ให้เสมียนเขียนอักษร
แล้วบาดหมายรายไปในนคร เป็นการร้อนรีบให้เสร็จในเจ็ดวัน ฯ
๏ อันบทเบื้องเรื่องนี้ของดไว้ จะกล่าวไปในนิเวศน์ขอบเขตขัณฑ์
เหมรารังสีรวีวรรณ จัดแจงกันปลูกโรงงานการพิธี
แต่โรงเลี้ยงใหญ่ยาวสิบเก้าหลัง รอบในวังดาดผ้าหลังคาสี
ไว้รับพวกจะมาค้างต่างบุรี ทั้งจะมีการละเล่นทั้งเต้นรำ
ปลูกโรงโขนโรงละครทั้งงิ้วหุ่น ชุลมุนเขียนผ้าเลขาขำ
ติดระบายสายโรงทุกโรงรำ พวกที่ทำราชวัตรทั้งฉัตรทอง
ทั้งเงินนากมากมายเกณฑ์จ่ายแจก ตามแผนกเบิกเอาทั้งข้าวของ
เครื่องทาสีฝุ่นชาดกระดาษทอง พวกแม่กองทำฎีกามาเอาไป
บ้างจัดแจงแต่งปราสาทราชฐาน พนักงานจัดที่พิธีไสย
ตั้งเครื่องอานพานบุปผาพุ่มมาลัย พระเต้าใส่น้ำมนต์ชลธี
ทั้งนากทองเงินศิลาห่อสำริด ล้วนวิจิตรหลายอย่างต่างต่างสี
ทั้งขันสรงลงยาราชาวดี ฝังมณีนพเก้าดูพราวพราย
ทั้งพระเต้าเบญจครรภสำหรับกษัตริย์ กับสังข์ทักษิณาวัฏจำรัสฉาย
ครอบสำริดเลี่ยมสุวรรณพรรณราย ตั้งพระฉายเครื่องสำอางอย่างบุราณ
จัดพระแท่นอติเรกเศวกฉัตร เพดานดัดสำหรับลงสรงสนาน
ม่านดอกทองโขมพัตถ์ชัชวาล ทั้งเครื่องอานพระสำอางกลางมณฑล
พระภูษาทรงผลัดจัดสำเร็จ ไว้พร้อมเสร็จเครื่องวิวาห์สถาผล
อีกกองแก้วกองสุวรรณตั้งชั้นบน หน้ามณฑลเตียงพิธีตามที่เคย
ทอดยี่ภู่ปูผ้าราชาอาสน์ ทั้งเครื่องลาดพานทองรองเขนย
พวกชาวที่กรมวังตั้งตามเคย ที่แต่งเกยรับกษัตริย์ขัตติยา ฯ
๏ ขอกล่าวกลับจับความไปตามเรื่อง ถึงบาทเบื้องสุริย์วงศ์เผ่าพงศา
ทั้งแปดเมืองแล่นหลามตามกันมา ข้ามมหาสาคโรชโลทร
ชมมัจฉาปลาว่ายสายกระสินธุ์ ในวารินตามละเมาะเกาะสิงขร
ฉนากฉลามตามกันเที่ยวสัญจร เหล่ามังกรเหราฝูงปลาวาฬ
ตะเพียนทองล่องลอยไปตามคลื่น เสียงโครมครื้นหางฟาดฉาดฉาดฉาน
ฝูงม้าน้ำทำท่าม้าทะยาน ทั้งดำผ่านคล้ายม้าอาชาไนย
ฝูงช้างน้ำดำด้นเที่ยวค้นหา มีงวงงาฟาดวารินกระสินธุ์ใส
ฝูงเงือกงูหมูน้ำรายคล่ำไป แล้วเลี้ยวไล่หาอาหารทะยานตัว
ฝูงโลมาราหูขึ้นฟูฟ่อง บ้างลอยล่องน้ำดูชูแต่หัว
แล้วดำหกยกหางเห็นกลางตัว พิศดูหัวคล้ายบาตรชาติโลมา
ฝูงกริวกราวเต่ากระระดะดาษ เที่ยวว่ายกลาดวงวนปนมัจฉา
ทั้งปูเปี้ยวหอยแครงเหล่าแมงดา ตามชลาชายเกาะเที่ยวเสาะกิน
ลมพระพายชายพัดไม่ขัดขวาง แล่นมากลางชลท่าชลาสินธุ์
แปดพารามาถึงทุกธานินทร์ พร้อมกันสิ้นสุริย์วงศ์พงศ์ประยูร
เจ้าพารามารับคำนับน้อม เชิญพระจอมมุนินทร์บดินทร์สูร
เสด็จก่อนเหล่าพระวงศ์พงศ์ประยูร ขึ้นพร้อมมูลพวกนักสิทธ์กิจจงกรม
ให้สถิตปรางค์ปราต่างอาวาส เครื่องปูลาดจัดละม้ายคล้ายอาศรม
แต่มนเทียรตามธรรมเนียมปูเจียมพรม แท่นบรรทมเคียงกันเป็นหลั่นไป
แล้วกะเกณฑ์กระบวนแห่มาแออัด ทั้งรถรัตน์เสลี่ยงทองอันผ่องใส
ไปรับเสด็จธิบดินทร์ปิ่นเวียงชัย ท่านผู้ใหญ่เสด็จหน้านัดดาตาม
ที่นารีทรงรถพระกลดกั้น เป็นหลั่นหลั่นแห่มาหน้าสนาม
พร้อมพระวงศ์พงศาเสนาตาม เป็นหมดความรับเสด็จถึงเขตคัน
พระอัยกาอาลุงกรุงกษัตริย์ นรินทร์รัตน์เชิญเสด็จทุกเขตขัณฑ์
พระเชษฐาสุริย์วงศ์ในพงศ์พันธุ์ มาพร้อมกันมิได้ขาดญาติวงศ์
พระชนกชนนียินดีเหลือ สมน้ำเนื้อในสกูลประยูรหงส์
กษัตริย์ข้างท้าวกัมพลรณรงค์ มาพร้อมวงศ์พร้อมญาติดาษดา
ทั้งสองข้างต่างถวายอภิวันท์ ไปตามชั้นแก่อ่อนพระชันษา
ต่างปราโมทย์ชื่นชมภิรมยา เป็นมหาสัมพันธมิตรดั่งจิตปอง
ถึงวันดีสี่ค่ำโหรกำหนด เฉลิมยศอภิเษกกษัตริย์สอง
พวกโรงเลี้ยงโรงเครื่องมาเนืองนอง เที่ยวจ่ายของต่างต่างล้วนอย่างดี
พวกเจ้าสัวนายอากรทำเกาเหลา จัดซื้อเหล้าหมูไก่ไข่อาหนี
พวกฝรั่งต่างตั้งเตาอัคคี ทั้งปิ้งจี่เป็ดไก่วางในจาน
พวกโรงแขกจัดแจงแกงมัสมั่น เครื่องเค็มมันเนยนมขนมหวาน
เจ้าภาษีตั้งโรงเรียงโจงจาน ต้มหมูหวานผัดหมี่ผักชีโรย
พวกวิเสทจัดสำรับทำกับข้าว ทั้งนายบ่าวเรียกกันมาเสียงหวาโหวย
ที่ปิ้งจี่ผัดใส่พริกไทยโรย ปลาโหมงโกรยทอดน้ำมันใส่จานเชิง
เสียงพวกคนพลไพร่จ่ายสำรับ อเนกนับจานเจือจนเหลือเหลิง
ขุนหมื่นไพร่ให้กินจนสิ้นเชิง สำราญเริงอิ่มทั่วทุกตัวคน
ถึงวันงานท้าวพระยาเสนาพร้อม ประณตน้อมคั่งคับกันสับสน
ฝ่ายพระจอมมุนินทร์ปิ่นสกล เสด็จขึ้นบนปรางค์มาศปราสาทชัย
พวกมุนีนั่งหลามตามลำดับ เคยสำหรับสวดพระเวทข้างเพทไสย
พวกพระวงศ์พงศาเสนาใน ก็ขึ้นไปพร้อมพรักพนักงาน ฯ
๏ ฝ่ายพระจอมรมจักรนัคเรศ พระปิ่นเกศการะเวกมาเสกหลาน
ให้นัดดาสรงชลสุคนธ์ธาร พนักงานถวายเครื่องอันเรืองรอง
ครั้นเสร็จสรงทรงผลัดพระภูษา แย่งครุฑาอย่างดีไม่มีสอง
สนับเพลาตาดเหลืองปักเครื่องทอง สอดฉลององค์กนกวิหคบิน
เจียระบาดตาดม่วงดวงประดับ ปั้นเหน่งทับเพราเพริศดูเฉิดฉิน
ธำมรงค์ล้วนจินดาค่าบุรินทร์ สังวาลนิลนพเก้าดูพราวพราย
ทรงมงกุฎเพชรรัตน์ประภัสสร กรรเจียกจรแจ่มจัดจำรัสฉาย
ทับทรวงเฟื่องเรืองศรีมณีพราย ชายแครงลายลงยาราชาวดี
เสร็จทรงเครื่องเยื้องย่างขึ้นเกยรัตน์ สองกษัตริย์จูงกรพระโฉมศรี
ขึ้นบนยานุมาศพลันด้วยทันที พอฤกษ์ดีลั่นฆ้องกลองประโคม
พวกเป่าสังข์กระทั่งแตรเดินแออัด แห่กษัตริย์สุริย์วงศ์พระทรงโฉม
กลองชนะดนตรีตีประโคม ชาวเมืองโสมนัสช่วยอำนวยพร
ที่ลางคนชมงามทั้งนามเพราะ หรือเทพเจาะมาเป็นคู่สู่สมร
ราวกะองค์สุริยันกับจันทร เมื่อเสด็จจรเลี้ยวลดทรงรถชัย
ช่างน่าชมสมเป็นเขยกรุงกษัตริย์ ในจังหวัดเหมราจะหาไหน
ทั้งสาวแก่แลขึงตะลึงตะไล จนแห่ไปลับตายังมาตาม
จนใกล้ถึงปรางค์มาศราชฐาน พนักงานผู้คนนั่งล้นหลาม
คอยรับเสด็จจักรพงศ์ผู้ทรงนาม กษัตริย์สามมาประทับรับอยู่เกย
กระบวนหน้ามาถึงก็หยุดยั้ง ประโคมสังข์พริ้งเพริศดูเปิดเผย
เครื่องดนตรีกาหลล้วนตนเคย ถึงแล้วเลยไปยืนเรียงอยู่เคียงกัน
ทั้งปี่กลองฆ้องแตรเซ็งแซ่เสียง ไปยืนเรียงตามที่ขมีขมัน
พอยานุมาศถึงประทับกับเกยพลัน ตีสนั่นส่งเสด็จสำเร็จการ
พระอัยกาสองพระองค์ทรงจูงหัตถ์ นรินทร์รัตน์โฉมเฉลาพระเจ้าหลาน
พระบิตุเรศสองพระองค์ทั้งวงศ์วาน เข้าปรางค์มาศราชฐานคอยอนงค์ ฯ
๏ ฝ่ายทั้งสองชนนีนารีรัตน์ ให้บุตรีศรีสวัสดิ์เข้าที่สรง
นางพี่เลี้ยงโฉมศรีสี่อนงค์ ช่วยสระสรงสุคนธ์ปนสุวรรณ
ทรงภูษาผ้าสังเวียนวิเชียรช่วง สีมอม่วงทองถมดูคมสัน
ทรงสะพักตาดปักดอกสุวรรณ คาคเข็มขัดลายกุดั่นประจำยาม
ฉลองศอเพชรรัตน์จำรัสฉาย แกมเพทายน้ำมณีสีสยาม
ทองพระกรนพเก้าดูวาววาม ธำมรงค์เรืองอร่ามจินดาดวง
สอดสะอิ้งพริ้งเพราเนาวรัตน์ แจ่มจำรัสอย่างดีที่ลูกหลวง
ทรงมงกุฎบุษราจินดาดวง เป็นรุ้งร่วงวับวามอร่ามตา
ทรงเครื่องเสร็จแล้วเสด็จยุรยาตร กำนัลนาฏเจ้าขรัวนายเดินซ้ายขวา
ตามเสด็จพระบุตรีศรีโสภา พระมารดาจูงหัตถ์ตรัสพจมาน
ไปภิวาทบาทบงสุ์เผ่าพงศา แต่บรรดาอยู่ที่บนมนเทียรสถาน
เธอแก่กว่าทุกพระองค์พวกวงศ์วาน จงหมอบกรานอย่าไปนั่งฟังมารดร
นางประนมก้มเศียรประสานหัตถ์ ฟังกษัตริย์สองพระองค์ทรงสั่งสอน
นางคำนับรับรสบทจร ถึงบรรจถรณ์ปรางค์มาศปราสาทชัย
เจ้าขรัวนายแหวกม่านนางกรานกราบ ศิโรราบโดยประสาอัชฌาสัย
ชาวประโคมก็ประโคมขึ้นทันใด ลั่นฆ้องชัยเป่าสังข์กังสดาล
มโหรีปี่พาทย์ระนาดฆ้อง เสียงแซ่ซ้องบรรเลงวังเวงหวาน
พระทรงภุชจุดเทียนนมัสการ กังสดาลตีห้ามปรามดนตรี ฯ
๏ ฝ่ายพระจอมมุนินทร์ปิ่นนักสิทธ์ สำรวมจิตประทานศิลพระชินศรี
แล้วก็สวดพร้อมกันหมดดาบสินี เจริญศรีศุภผลพระมนตรา
พวกนักบวชสวดละม้ายคล้ายกับสงฆ์ พอจบลงปิ่นกษัตริย์ทรงยถา
พนักงานพวกจีนรินน้ำชา ถวายพระดาบสฉันมิทันนาน
พวกประโคมก็ประโคมทั้งดีดสี มโหรีขับเพลงวังเวงหวาน
พฤฒาเฒ่าเข้าประณตบทมาลย์ โหราจารย์พราหมณ์ก้มประนมกร
เปลื้องผ้าหุ้มคลุมบายศรีสามสำรับ ยอดตองพับคลานไปวางข้างสมร
แล้วยกวางกลางพระเพลาพระภูธร เพลาบังอรวางลงองค์ละอัน
แล้วจุดเทียนเวียนแว่นสุวรรณมาศ พวกพระญาติรับเวียนเทียนพระขวัญ
พลางอวยชัยศุภโยคหัตถ์โบกควัน ต่างรับกันส่งไปให้เสนา
ต่อกันไปในฉากท้าวนางรับ เป็นลำดับแล้วก็ส่งไปให้เสนา
ถ้วนเจ็ดรอบตามระบอบบุราณมา พราหมณ์พฤฒาคอยรับดับอัคคี
แล้วโบกควันตามตำรับว่าดับทุกข์ เจริญสุขปรีดิ์เปรมเกษมศรี
ทั้งโรคคันอันตราอย่ายายี ตามคัมภีร์ไสยเวทข้างเพศพราหมณ์ ฯ
๏ ฝ่ายสองพระอัยกานราราช บรมนาถธิบดินทร์ปิ่นสยาม
ทรงเฉลิมเจิมนลาฏพระโฉมงาม กับนงรามวรนุชพระบุตรี
พระบิตุลาบิตุรงค์พวกพงศา ต่างก็มาจุณเจิมเฉลิมศรี
ให้สององค์จงพิพัฒน์สวัสดี อย่ารู้มีทุกข์โศกโรคโรคา
ทั้งศัตรูหมู่มารอย่าทานฤทธิ์ ประจามิตรเกรงกลัวทั่วทิศา
จงอยู่เย็นเป็นสุขทุกทิวา ชันษาสองจงยืนสักหมื่นปี
ทั้งสององค์ทรงสดับแล้วอภิวาท สามพระอาบรรดาญาติทุกกรุงศรี
ฝ่ายเอกองค์นงนุชพระบุตรี อัญชลีแล้วก็คลานเข้าม่านทอง
พระนักสิทธ์เสด็จกลับไปยับยั้ง อยู่ในวังปราสาทศรีกับชีสอง
พวกนักพรตที่เป็นข้าฝ่าละออง ไปอยู่ห้องพระปรัศว์ถัดกันมา ฯ
๏ ฝ่ายพระวงศ์พงศาคณาญาติ สถิตอาสน์เรียงรายทังซ้ายขวา
พวกตั้งเครื่องคาวหวานคลานเข้ามา ถวายจอมอิศราทุกเวียงชัย
เสวยเสร็จแล้วเสด็จมาประทับ ให้แห่กลับไปพลับพลาที่อาศัย
พระวงศามาพักตำหนักใน แต่แห่ไปตามทำนองในท้องงาน
สามทิวาจึ่งสำเร็จเสร็จฟังสวด ทุกหมู่หมวดแต่บรรดาโยธาหาญ
ถึงวันสี่สรงชลสุคนธ์ธาร พนักงานพร้อมพรั่งทั้งวังเวียง
ขึ้นพระแท่นแว่นฟ้ากระยาสนาน ประโคมขานสังข์แตรเซ็งแซ่เสียง
พวกบัณเฑาะว์ขับไม้นั่งรายเรียง เครื่องจำเรียงติดสีปี่ชวา
มโหระทึกกึกก้องฆ้องประสาน ก้องกังวานไพเราะเพราะหนักหนา
ฝ่ายพระจอมมุนีเสร็จลีลา กับสองดาบสินีด้วยปรีดิ์เปรม
ถึ่งที่สรงทรงพรตรดน้ำสังข์ พระรับสั่งว่าสิ้นทุกข์สุขเกษม
ทั้งสองหลานสวัสดีจงปรีดิ์เปรม ให้อิ่มเอมในยศปรากฏนาม
ดาบสินีชีสองเธออวยสวัสดิ์ ให้สองนัดดาบำรุงกรุงสยาม
เดโชชัยได้ลาภปราบสงคราม อย่ามีความร้อนใจในกมล
สองประนมก้มเศียรประสานหัตถ์ รับพระพรสามกษัตริย์พิพัฒน์ผล
แล้วบรรดาญาติวงศ์มาสรงชล ด้วยน้ำมนต์ในพระเต้าเข้าพิธี
พระอัยกาอาลุงทั้งบิตุเรศ พระชนนีเกิดเกศทั้งสองศรี
พระเจ้าน้าเชษฐาทุกบุรี เจริญศรีสวัสดิชัยให้ทุกองค์
ครั้นแล้วเสด็จพระเสด็จยุรยาตร สถิตอาสน์ผลัดผ้าภูษาสรง
พนักงานจัดแจงแต่งพระองค์ สวมเครื่องทรงตามยศบทบุราณ
ฝ่ายพระนุชบุตรีนารีรัตน์ นางกษัตริย์เข้าข้างในอันไพศาล
แล้วทรงเครื่องเรืองจำรัสชัชวาล สำเร็จการพานางขึ้นปรางค์ทอง ฯ
๏ ฝ่ายพระจอมการะเวกรมจักร กษัตริย์ศักดิ์เฉลิมวังเธอทั้งสอง
จูงพระหลานเคียงข้างพลางประคอง ให้ขึ้นกองแท่นแก้วอันแพรวพราย
ฝ่ายข้างในอัยกีรมจักร จูงพระกรนงลักษณ์ให้ผันผาย
ขึ้นกองทองแท่นแก้วอันแพรวพราย หยิบหัตถ์ซ้ายเกศพัฒน์พระนัดดา
ให้เกี่ยวก้อยธิบดินทร์นรินทร์รัตน์ ตามกษัตริย์ร่วมวงศ์เผ่าพงศา
ประเพณีมีแต่หลังทุกครั้งครา ตามตำราอภิเษกเอกอนงค์
ประโรหิตถวายพรถาวรสวัสดิ์ สองกษัตริย์ในตระกูลประยูรหงส์
จงสุขังมังคลานราพงศ์ ให้สององค์สุโขมโหฬาร
พอจบคำพราหมณ์เฒ่าก็เป่าสังข์ สำเนียงดังทุ้มเอกวิเวกหวาน
มโหรีขับร้องก้องกังวาน ประโคมขานดนตรีตีประโคม
เหมือนอย่างคนพลเรือนว่ากล่อมหอ กระจับปี่สีซอเสียงฮึกโหม
ข้างกษัตริย์ขัตติยาว่าประโคม เรื่องโอ้โลมไพร่ผู้ดีมีเหมือนกัน ฯ
๏ ฝ่ายกษัตริย์ทุกพารามาอภิเษก มีของเอกจัดหามาทำขวัญ
ทั้งหลานตัวหลานสะใภ้ให้เหมือนกัน ล้วนจัดสรรเลือกหามาที่ดี
สองพาราการะเวกรมจักร ประเสริฐศักดิ์เครื่องประดับสลับสี
กับมงกุฎลงยาราชาวดี ฝังมณีเพชรรัตน์จำรัสเรือง
ของประทานพระบุตรีศรีสวัสดิ์ สารพัดฝังประจำเพชรน้ำเหลือง
ทั้งพลอยพลายสายรุ้งดูรุ่งเรือง เปรียบเหมือนเครื่องรับไหว้ในตำรา
ข้างพระปิ่นภูวดลกัมพลรัตน์ ให้จัดหีบไหว้ใส่ภูษา
ทำด้วยทองคำทรายลายลงยา ฝังจินดาต่างต่างล้วนอย่างดี
มีพานทองรองรับประดับเพชร แต่ละเม็ดแจ่มจำรัสรัศมี
ใส่ผ้าทรงต่างต่างที่อย่างดี ไปถวายภูมีทุกพระองค์
แต่พระจอมมุนินทร์ปิ่นนักสิทธ์ ถวายเครื่องบรรพชิตคล้ายกับสงฆ์
ตั้งเรียงรายแล้วถวายทุกทุกองค์ พระก็ทรงยถาตามบาลี
ให้อิจฉิตังปัฏฐิตังยังอุทิศ พวกนักสิทธ์เหล่าที่ถือเป็นฤๅษี
พัดขนนกยกขึ้นรับว่าสัพพี เจริญศรีสุขังมังคลา
ครั้นสำเร็จเสร็จการอภิเษก อติเรกปรากฏด้วยยศถา
พระมุนินทร์กลับไปที่ไสยา พระวงศาเสด็จยั้งอยู่วังใน ฯ
๏ จะขอกล่าวราวเรื่องการละเล่น ด้วยว่าเป็นข้อความตามวิสัย
ต้องชี้แจงแต่พอแจ้งประจักษ์ใจ โดยวิสัยบทเบื้องเรื่องบุราณ
โขนละครมอญรำระบำหุ่น ชุลมุนร้องรับกรับประสาน
ทั้งหญิงชายเจ้าชู้เที่ยวดูงาน แสนสำราญรื่นเริงบันเทิงใจ
ถึงวันดีที่จะส่งอนงค์สมร พระมารดรเสด็จมาแล้วปราศรัย
พลางสั่งสอนพระบุตรีพิรี้พิไร แม่จะไปสมสู่ด้วยคู่ครอง
อย่าหวังใจไว้ตัวว่าผัวรัก ทะนงศักดิ์ถือว่าดีไม่มีสอง
อย่าหึงหวงล่วงทำแต่ลำพอง จงตรึกตรองดูที่ควรอย่าลวนลาม
อย่าเอาเยี่ยงหญิงกากปากขี้ข้า กล่าววาจาเต็มระยำหญิงซำสาม
เพราะดวงจิตอิจฉาพวกบ้ากาม จนเกิดความร้อนใจไม่สบาย
ประการหนึ่งผัวพิโรธอย่าโกรธตอบ จงนบนอบเอาใจเสียให้หาย
ผัวจะพูดความลับความอับอาย อย่าแพร่งพรายกล่าวให้ผู้ใดฟัง
อีกอย่างหนึ่งหญิงสอพลอพวกตอแหล กระต่ายแก่ลวงเสือให้ตกถัง
จะเกิดความหมองมัวให้ผัวชัง จงระวังตัวไว้อย่าใจเบา
แม้นห้ามแหนแสนสุรางค์ในปรางค์รัตน์ อย่าเคืองขัดค่อนว่าอิจฉาเขา
จงโอบอ้อมถนอมศักดิ์รู้หนักเบา อย่ามัวเมาไปด้วยเล่ห์ประเวณี
คำของแม่แต่เท่านี้หนาลูกรัก ประเสริฐศักดิ์ไพบูลย์จรูญศรี
จงจำไว้ในอุราเหมือนวาที แต่เท่านี้ก็ดำรงวงศ์ตระกูล
นางสอนเสร็จแล้วจึงพาธิดานาฏ มาปราสาทหน่อไทในไอศูรย์
แล้วเสด็จเข้าห้องในอันไพบูลย์ ทั้งประยูรกัลยาพวกนารี ฯ
๏ ฝ่ายพระหน่อธิบดินทร์นรินทร์ราช ลงจากอาสน์มาประณตบทศรี
สองมาตุรงค์องค์พระชนนี นางเปรมปรีดิ์ตรัสว่าด้วยอาวรณ์
แม่ขอฝากน้องนุชสุดแต่พ่อ เหมือนเหล่ากอผิดพลั้งช่วยสั่งสอน
แม้นเคืองเข็ญอย่าสลัดถึงตัดรอน พ่อเห็นแก่มารดรจงผ่อนปรน
พระรับรสพจนารถฉลาดฉลอง ลูกขอรองข้อรับสั่งดั่งนุสนธิ์
มิให้ข้องเคืองขัดบาทยุคล อย่ากังวลที่ในนุชพระบุตรี
ลูกจะรักให้เหมือนน้องประคองขวัญ เกิดร่วมครรภ์กับสุดามารศรี
มิให้เคืองบาทาฝ่าธุลี กว่าชีวีลูกจะวายทำลายลาญ
นางทรงฟังสังรเสริญแสนฉลาด สมเป็นชาติขัตติยามหาศาล
พลางอวยชัยให้ทั้งสองจงสำราญ อย่ารู้พานทุกข์โศกพ้นโรคภัย
จึ่งว่าแม่ก็จะลาจงผาสุก เสด็จลุกจากปรางค์ทองอันผ่องใส
แล้วตรัสสั่งนางพี่เลี้ยงสนมใน อยู่ช่วงใช้อย่าให้ขัดอัธยา
ตรัสสั่งเสร็จนางเสด็จยุรยาตร ไปปรางค์มาศที่สำนักตำหนักขวา
ฝ่ายพระหน่อนรินทร์รัตน์กษัตรา ภิปรายปราศรัยนุชพระบุตรี
ขอเชิญนุชสุดสวาทขึ้นอาสน์รัตน์ เกศพัฒน์แม่อย่าอางขนางหนี
นางโฉมฉายชายเนตรดูสามี อัญชุลีแล้วก็หลบซบพักตรา
ด้วยยังไม่เคยคู่เรื่องชู้ผัว ให้นึกกลัวหวั่นจิตกนิษฐา
ขยับลุกขึ้นจะหนีพระพี่ยา กษัตราฉวยฉุดยุดพระกร
นางผลักพลิกหยิกหัตถ์แล้วตรัสว่า อนิจจาใจพระองค์ผู้ทรงศร
มาแย่งยุดฉุดลากกระชากกร พระภูธรอย่าเพ่อต้องให้น้องอาย
จงโปรดก่อนผ่อนพักอย่าหักหาญ มิใช่การน้องนี้จะหนีหาย
ไหนไหนฉันก็เป็นข้าอย่าให้อาย พลางฟูมฟายชลนาโศกาพลาง
พระรับขวัญขวัญอ่อนสมรมิตร พี่ไม่คิดว่าเป็นข้าแม่อย่าหมาง
เพราะความรักถึงจะตายไม่วายวาง สู้แรมร้างนคราไม่อาวรณ์
มาทำศึกมิได้นึกแก่ชีวิต เพราะหวังจิตจะได้ชมสมสมร
ควรหรือน้องข้องขัดพูดตัดรอน พระมารดรบิตุรงค์ปลงพระทัย
นางนบนอบตอบสนองว่าน้องรัก มิใช่จักผันแปรพูดแก้ไข
ขอผัดผ่อนแต่พอหย่อนละอายใจ พระก็ไม่โปรดปรานว่ามารยา
เป็นความสัตย์สุจริตไม่บิดพลิ้ว แม้นโกรธกริ้วเชิญพระองค์ลงโทษา
ก็ทราบอยู่ว่าประสงค์ทรงเมตตา เมื่อมิปรานีก็ตามเป็นความจน
พระปลอบพลางทางว่านิจจาน้อง แต่เจ้าของนี้ยังผัดให้ขัดสน
จะให้ตัดใยเยื่อเห็นเหลือทน มิใช่คนถือศีลาสมาทาน
พระว่าพลางทางต้องประคองเคล้า ค่อยต้องเต้าเยาวลักษณ์ไม่หักหาญ
นางป้องปัดหัตถ์เสียพลันมิทันนาน พระภูบาลจุมพิตนางบิดเบือน
แล้วประคองน้องนางขึ้นแท่นรัตน์ สองกษัตริย์อิ่มพระทัยใครจะเหมือน
เพราะความรักหักจิตหายบิดเบือน ไม่แชเชือนหย่อนตามความสำราญ
ทะเลลมยมนาสาคเรศ ไม่มีเหตุเกิดระลอกกระฉอกฉาน
ปลาอนนต์รองกระสินธุ์แผ่นดินดาน ก้องสะท้านกลอกกลับขยับตัว
เมรุมาศหวาดไหวถึงไกรลาส มังกรฟาดธาราฟ้าสลัว
สุบรรณบินโถมถาถลาตัว เป็นหมอกมัวมืดคล้ำในอัมพร
พายุหวนป่วนปั่นสนั่นก้อง สุนีร้องลมกระโชกโยกสิงขร
กระทั่งกระแทกศีขรินอิสินธร คงคาคลอนเป็นระลอกกระฉอกชล
เมขลาโยนแก้วแววสว่าง อสูรขว้างขวานฟ้าโกลาหล
เปรี้ยงเปรี้ยงเสียงสนั่นอยู่ชั้นบน บังเกิดฝนโปรยปรายกระจายฟอง
ปทุมมาลย์บานแบ่งเสาวรส บุปผาสดชื่นทั่วหายมัวหมอง
แย้มผกาสาโรชลออออง กระทบต้องชลธีค่อยคลี่คลาย
สองภิรมย์สมสวาทบนอาสน์แก้ว พระพักตร์แผ้วผ่องเหมือนดั่งเดือนฉาย
ดั่งได้เห็นชั้นฟ้าดาราราย แสนสบายเปรมปราสถาวร
สนิทแนบแอบอุ้มแล้วจุมพิต ถนอมชิดคลึงเคล้นเฟ้นเกสร
อัศจรรย์บ่อยไปหายหาวนอน เหมือนภมรกลั้วกลิ่นไม่สิ้นเชย
พระตรัสปลอบโฉมเฉลาเสาวภาคย์ ไม่จรจากภคินีเจ้าพี่เอ๋ย
พี่อยู่ถึงรัตนาได้มาเชย กุศลเคยเคียงคู่อยู่เหมรา
นางนบนอบตอบสนองว่าน้องนี้ มอบชีวีในสมเด็จพระเชษฐา
ขอสนองรองเบื้องพระบาทา กว่าชีวีน้องจะวายทำลายลง
พระรับขวัญขวัญใจวิไลลักษณ์ ประเสริฐศักดิ์สมสกูลประยูรหงส์
มิเสียทีที่ภิเษกเป็นเอกองค์ ฟังอนงค์พูดแก้ไม่แง่งอน
พลางประโลมอรไทให้ไสยาสน์ สถิตอาสน์เนาวรัตน์ประภัสสร
นุชนาฏกราบบาทพระภูธร พระกางกรกอดประทับจนหลับไป ฯ
๏ ศศิธรจรดับลงลับฟ้า พระสุริยาเยื้องเยี่ยมเหลี่ยมไศล
กากระเหว่าเร้าเร่งอโณทัย สกุไณโผผินบินทะยาน
ไก่กระชั้นขันเอกวิเวกแว่ว จะเจื้อยแจ้วครื้นเครงวังเวงหวาน
อรุณรองส่องจบจักรวาล ในท้องงานก็พอเสร็จครบเจ็ดวัน ฯ
๏ ฝ่ายกษัตริย์การเสร็จเสด็จกลับ ต่างคำนับรีบไปไอศวรรย์
ทุกไทท้าวเจ้านิเวศน์ขอบเขตคัน ลงกำปั่นข้ามมหาชลาลัย
สุดสาครเสาวคนธ์วิมลพักตร์ ฝากลูกรักร่วมจิตพิสมัย
แล้วต่างองค์ต่างลากันคลาไคล องค์อภัยมุนินทร์ปิ่นสกล
กษัตริย์สามตามลงไปส่งเสด็จ พร้อมกันเสร็จใช้ใบไปสิงหล
นรินทร์รัตน์ราเมศท้าวกัมพล จรดลกลับหลังเข้าวังพลัน
แปดนครรีบไปมิได้ช้า ถึงพารานคเรศทุกเขตขัณฑ์
เสด็จขึ้นปรางค์มาศปราสาทสุวรรณ พร้อมกำนัลสุโขมโหฬาร ฯ
๏ ฝ่ายพระปิ่นภูวดลกัมพลรัตน์ คิดจะจัดแจงคู่ให้สู่สมาน
กับราเมศหน่อไทอันชัยชาญ ได้สมานร่วมพงศ์กับวงศ์เรา
พระเอื้อนอรรถตรัสกับมเหสี จะต้องหานารีโฉมเฉลา
ถึงให้ของสิ่งใดใดเห็นไม่เอา ก็เห็นเขาไม่ประสงค์จำนงปอง
ครั้นจะนิ่งเสียเล่าใช่เต่าตุ่น เขามีคุณควรจะให้ธิดาสนอง
ไว้เป็นสัมพันธมิตรข้าคิดตรอง จึ่งจะต้องตามอย่างทางบุราณ
มเหสีฟังคดีฉลองตอบ พระคิดชอบผูกรักสมัครสมาน
ฉันตรองตรึกนึกไปเห็นได้การ ยังมีหลานลูกของน้องละอองตา
เป็นบุตรีท้าวไทในจังหวัด บุรีรัตน์เมืองสารันอันมหา
พงศ์กษัตริย์ทรงฤทธิ์ผู้บิดา นามสมญาอภัยนุสินนรินทร
มเหสีชื่อประไพวิไลลักษณ์ แต่ลูกรักนามประภาสุดาสมร
แม่เขาเป็นน้องฉันร่วมมารดร เมื่อภิเษกบังอรยังได้ไป ฯ
๏ ฝ่ายพระปิ่นภูวดลกัมพลรัตน์ ฟังนางกษัตริย์ทูลแจ้งแถลงไข
พระจึ่งมีพจมานโองการไป ข้านึกได้จริงแล้วเจ้าเยาวมาลย์
ดีแล้วน้องมันไม่ต้องไปเที่ยวหา ได้พงศาพันผูกสืบลูกหลาน
ทำอย่างไรจึงจะได้ให้กุมาร เห็นรูปทรงนงคราญก็ครั้งเดียว
แม้นชอบใจเราจะได้ไปสู่ขอ แต่แม่พ่อนงลักษณ์สักประเดี๋ยว
คงสำเร็จเสร็จประสงค์จำนงเจียว ถึงบิดเบี้ยวไปอย่างไรคงไม่ฟัง
มเหสีอัญชุลีสนองอรรถ ที่ท้าวตรัสเห็นจะสมอารมณ์หวัง
ด้วยมารดรท้าวอภัยอยู่ในวัง ประชวรรั้งเรื้อมาสิบห้าปี
แต่หาหมอรักษาวางยาหยูก มันไม่ถูกโรคาหมอล่าหนี
นางคิดได้ทูลพลันขึ้นทันที พระอัยกีนางประภาป่วยมานาน
ฉันคิดเห็นท่านครูเป็นผู้เฒ่า จะเชิญเอาไปด้วยได้ช่วยหลาน
ให้ไปดูโรคาพยาบาล เป็นตะพานจะได้ไปในบุรินทร์
พระเห็นชอบตอบว่าถ้าเช่นนั้น ไปเชิญท่านผู้สว่างทางกสิณ
เข้ามาที่ปรางค์ชัยในบุรินทร์ แกรู้สิ้นสารพัดได้จัดแจง
เหวยสาวใช้ไปเชิญท่านครูเฒ่า ว่าตัวเรามีธุระจะแถลง
นางสาวใช้รีบไปแล้วชี้แจง เล่าแถลงเชิญเข้าไปในพารา
เป็นการใหญ่ใช้คุณเข้าไปเฝ้า ท่านผู้เฒ่าแจ้งในที่ให้หา
นางสาวใช้นำเข้าไปถึงปรางค์ปรา ด้วยราชานับถือแกซื่อตรง
ท้าวเชื้อเชิญพระอาจารย์คลานเข้าเฝ้า แล้วก้มเกล้ากรุงกษัตริย์ราชหงส์
เธอปราศรัยแล้วก็ไขเนื้อความตรง โดยประสงค์ชี้แจงแสดงความ
คิดจะให้หน่อนราพ่อราเมศ ได้คู่นางต่างนิเวศน์ขอไต่ถาม
จะสมควรกันหรือไม่ท่านใคร่ความ ในฤกษ์ยามเคยสังเกตแจ้งเหตุการณ์ ฯ
๏ ฝ่ายนิกรมพรหเมศประจักษ์แจ้ง ไม่เคลือบแคลงแกเห็นดีสี่สถาน
คือจะได้ปราบอรินทร์ทมิฬมาร อีกประการหนึ่งก็นางสำอางจริง
ควรเป็นคู่สู่สมอุดมเดช กับราเมศสมพงศ์ในวงศ์หญิง
อีกอย่างหนึ่งจะได้เมืองรุ่งเรืองจริง ยังอีกสิ่งจะได้ของที่ต้องตา
คือกระบี่ที่วิเศษในเขตแคว้น เสมอแม้นกับมณีดีหนักหนา
ของแต่ครั้งตั้งเมืองสารันมา พราหมณ์พฤฒาได้ในถ้ำอันอำไพ
อาจารย์เจ้ากล่าวไว้ในตำรับ จะได้กับเชื้อฝรั่งต่างวิสัย
แม้นได้อาวุธสำหรับกลับเป็นไทย ไม่มีใครต่อสู้ทั้งอยู่คง
แกแจ้งสิ้นในตำราแล้วว่าขาน คงสมการฝ่าละอองต้องประสงค์
ข้าขออาสาไปดั่งใจจง เชิญพระองค์สั่งเภตราอย่าช้าที
สมเด็จท้าวเจ้าบุรินทร์บดินทร์สูร ได้ฟังทูลปรีดิ์เปรมเกษมศรี
อาจารย์เฒ่าทูลลาฝ่าธุลี มาสู่ที่สำนักตำหนักจันทน์
แถลงเล่าราวเรื่องกับราเมศ ว่าทรงเดชเจ้ากรุงไกรไอศวรรย์
เธอจะหานุชนางให้รางวัล เมืองสารันนั้นอนงค์เป็นวงศ์เธอ ฯ
๏ พระราเมศสุริย์วงศ์ทรงสดับ ครูเล่ากับแจ้งคำนำเสนอ
ให้อิ่มเอมเปรมในพระทัยเธอ ด้วยครูเอออวยลงเห็นคงดี
แล้วจึ่งว่าข้าแต่อาจารย์เจ้า ทำไมเราจะพบประสบศรี
แกจึ่งว่าเราต้องไปเป็นไมตรี มเหสีของพระยาจะพาจร
ทั้งท้าวไทก็จะไปกับพ่อด้วย ไปเยี่ยมป่วยท่านย่าสุดาสมร
ข้าจะเป็นแพทย์รักษาอย่าอาวรณ์ ช่วยดับร้อนโรคภัยให้หายพลัน
พระชื่นชอบขอบคุณการุญรัก ไม่อายพักตร์พระเจ้าพี่ดีขยัน
สนทนากับอาจารย์สำราญครัน จนสุริยันเย็นดับลับพระเมรุ
พระจันทรจรสว่างกระจ่างหาว ดูดวงดาวรัศมีดั่งสีเสน
อาจารย์เฒ่าแกสันทัดรู้จัดเจน ที่ในเกณฑ์ดาราพยากรณ์
จึ่งชวนองค์กษัตรามาข้างนอก แล้วชี้บอกดาวจำรัสประภัสสร
ดาวดวงนี้อยู่หลังดาวมังกร สำหรับองค์ภูธรจงแลดู
แม้นสุกใสไพโรจน์สีโชติช่วง เป็นรุ้งร่วงตำราทายจะได้คู่
แม้นแสงอ่อนไม่ประเทืองไม่เฟื่องฟู สีหรุบหรู่ทายว่าไข้ไม่สบาย
เป็นแบบอย่างมาแต่ครั้งเรื่องสามก๊ก อาจารย์ฮกหลงกล่าวเล่าขยาย
เอาไว้เป็นแบบฉบับสำหรับทาย อธิบายข้อคำเป็นตำรา
แม้นเราไปก็จะได้สมประสงค์ เป็นมั่นคงจริงแท้แน่หนักหนา
แม่นกว่าดูโชคชัยในชะตา ข้างตำราจีนนี้เขาดีจริง
แล้วชวนกันเยื้องย่างเข้าห้องหับ ไประงับแต่พอหายสวายสวิง
พลางเอนเอกเขนกนอนเหนือหมอนอิง สนิทนิ่งก็พอหลับระงับไป ฯ
๏ ครั้นรุ่งเช้าเจ้ากรุงเหมราช ยุรยาตรจากแท่นทองอันผ่องใส
เสด็จออกพระโรงคัลด้วยทันใด เสนาในกราบก้มบังคมคัล
พระจึ่งมีสิงหนาทประภาษตรัส ให้เร่งจัดเรือจะไปไอศวรรย์
ทั้งเรือแห่เรือรบให้ครบครัน จะไปเมืองสารันให้ทันที
ขุนเสนาได้สดับข้อรับสั่ง ออกมานั่งจัดหากะลาสี
ให้เลือกหาต้นหนคนที่ดี ไว้ลงที่เรือบัลลังก์ที่นั่งทรง
เปลี่ยนรอกเสาเพลาใบใส่หางเสือ ขัดสีเรือพระที่นั่งบัลลังก์หงส์
เอาแพรสีเขียวขำทำเป็นธง เขียนรูปหงส์แจ้งความบอกนามเมือง
ท้ายบาหลีที่ประทับรับเสด็จ เอารักเช็ดปิดทองละอองเหลือง
ปูพรมเจียมเรี่ยมงามอร่ามเรือง แล้วตั้งเครื่องจอมกษัตริย์ขัตติยา
จัดห้องหับที่สำหรับอนงค์สนม ทุกหมู่กรมแต่งไว้หมดตามยศถา
ทั้งข้าวของเครื่องเสบียงเลี้ยงโยธา อีกน้ำท่าใส่เสร็จสำเร็จการ
มาทอดท่าหน้าฉนวนตำหนักน้ำ พร้อมประจำรายเรียงเคียงขนาน
ฝ่ายพระจอมนคราปรีชาชาญ เอื้อนโองการฝากนิเวศน์เขตนคร
แก่เขยขวัญอันเป็นที่บำรุงรักษ์ ประเสริฐศักดิ์แทนองค์พระทรงศร
ให้ดูแลว่าขานการนคร กว่าบิดรจะกลับมายังธานี
จะพาน้องเจ้าไปดูคู่ประสงค์ ให้เชื้อวงศ์จักรพรรดิกษัตริย์ศรี
ท้าวสั่งเสร็จแล้วเสด็จจรลี มเหสีนักสนมกรมใน
กับราเมศท่านครูผู้วิเศษ จากนิเวศน์เสด็จไปท่าชลาไหล
พากันลงกำปั่นด้วยทันใด สถิตในพระที่นั่งบัลลังก์ทรง
พอฤกษ์ดีคลี่ใบขึ้นใส่รอก ให้แล่นออกกำปั่นสุวรรณหงส์
ทั้งเรือแห่เรือป้อมเรือล้อมวง ต่างแล่นตรงออกปากน้ำตามกันไป
พวกต้นหนตั้งเข็มไปทักษิณ ลมก็กินใบปลิวธงทิวไหว
นางสาวสาวชาววังพวกข้างใน ต่างดีใจชมปลาในสาคร ฯ
๏ ฝูงกระโห้โลมาแลราหู เป็นหมู่หมู่ว่ายเรียงเคียงสลอน
ฉนากฉลามตามกันเที่ยวสัญจร กุเราซอนว่ายซนปนอินทรี
ตะเพียนทองท่องท้องชลาสินธุ์ กระเบนบินดำวนแล้วด้นหนี
ปลาวาฬใหญ่ผุดพ่นชลธี ขึ้นลอยรี่ว่ายร่าล้วนปลาวาฬ
เรือก็แล่นเลียบไปตามชายเกาะ ตามละเมาะปูหอยลอยขนาน
ทั้งหอยแครงแมงดาริมท่าธาร ขึ้นเดินพล่านต่างต่างหอยนางรม
พวกสาวสาวชาววังไม่เคยเห็น เนื้อหล่อนเต้นทุ่มเถียงเสียงขรม
บ้างก็ว่าฉันจะหาหอยอีรม เอาไปชมเล่นสักไหที่ในวัง
พวกนางสาวทึมทึกนึกจะหา จับปูม้าดองไปให้หลายถัง
ไปกำนัลมุลนายที่ในวัง พากันนั่งชมปลาในวาริน ฯ
๏ ฝ่ายพระองค์ผู้ดำรงเหมราช ท้าวประพาสในมหาชลาสินธุ์
ตามเกาะแก่งแห่งห้องท้องวาริน ไม่รู้สิ้นในมหาชลาลัย
สุริยงลงลับพยับฟ้า พระจันทราแจ่มแจ้งส่งแสงใส
น้ำค้างพรมลมชายสบายใจ ภูวไนยชื่นชมภิรมยา
ท้าวดำรัสตรัสเรียกเครื่องเสวย ทั้งนมเนยของมัจฉมังสา
พนักงานตั้งถวายท้ายเภตรา พระตรัสเรียกหน่อนราธิบดินทร์
มาเสวยโต๊ะในท้ายบาหลี เกษมศรีชื่นชมสมถวิล
เรือก็แล่นเรื่อยมาในวาริน พร้อมกันสิ้นแต่บรรดาพลากร
ได้สิบห้าราตรีไม่มีทุกข์ เกษมสุขภิญโญสโมสร
เกือบจะถึงนคเรศเขตนคร พระภูธรสั่งมหาเสนาใน
ให้นำข่าวราวเรื่องไปแจ้งข่าว จงบอกกล่าวแก่เจ้าท่าชลาไหล
เสนารับอภิวันท์ด้วยทันใด แล้วใช้ใบถึงปากน้ำที่สำคัญ
พลางก็แจ้งเรื่องราวกับชาวด่าน ว่าพระผ่านปิ่นพิภพสบสวรรค์
พระจอมวงศ์เหมราเสร็จมาพลัน จะมาเยี่ยมทรงธรรม์มาตุรงค์
ขุนด่านแจ้งแต่งบอกให้มาใช้ รีบเข้าไปนิเวศน์วังดั่งประสงค์
พวกถือบอกรีบไปดั่งใจจง ควบม้าตรงวิ่งเหย่าเข้านคร
ครั้นถึงที่นั่งลงส่งหนังสือ เสนีอือแล้วก็รับจับอักษร
คลี่ออกอ่านแจ้งการว่าภูธร เจ้านครเหมราเสร็จมาเยือน
รีบเข้าไปในพระโรงมิได้ช้า ทูลราชาดีพระทัยใครจะเหมือน
ทราบว่าได้หมอน้ำมนต์พลเรือน ละม้ายเหมือนเทวดาทั้งยาดี
พระตรัสพลางทางสั่งเสนามาตย์ ให้แต่งราชรถทองละอองศรี
ไปรับเสด็จเชษฐาอย่าช้าที มเหสีสุริย์วงศ์พงศ์ประยูร
อันตัวเราก็จะไปรับไทท้าว พระปิ่นเกล้านครินทร์บดินทร์สูร
แล้วเสด็จเข้าข้างในอันไพบูลย์ บังคมทูลชนนีนางดีใจ
ทั้งอนงค์องค์มิ่งมเหสี ต่างยินดีชื่นจิตพิสมัย
พระสั่งให้ท้าวนางจัดปรางค์ชัย สำหรับพระภูวไนยจะพักพา
ครั้นสั่งเสร็จพระเสด็จยุรยาตร จากปรางค์มาศเร็วพลันด้วยหรรษา
ขึ้นทรงรถภูวนาถให้ยาตรา พวกเสนาแหนแห่ออกแจจัน
กระทั่งถึงเมืองด่านชานสมุทร พระแสนสุดปรีดิ์เปรมเกษมสันต์
ถึงประทับยับยั้งพอกลางวัน เห็นกำปั่นทอดรายชายคงคา
พระให้จัดเรือบัลลังก์ที่นั่งครุฑ ให้รีบรุดรับเสด็จพระเชษฐา
ที่นั่งศรีม่านทองละอองตา เรือกัญญาพร้อมพรั่งทั้งดั้งกัน
แต่คู่ชักยักษ์กระบี่สีสลับ ตามตำรับรับเสด็จเจ้าเขตขัณฑ์
ปักเครื่องสูงจามรทอนตะวัน พร้อมทั้งบรรดาคนพลพาย
ถึงประทับยับยั้งกำปั่นใหญ่ เสนาในขึ้นบังคมประนมถวาย
เชิญเสด็จทรงธรรม์แล้วบรรยาย พระอนุชากราบถวายบังคมมา
เสร็จประทับรับเสด็จอยู่เมืองด่าน เชิญพระผ่านนคเรศองค์เชษฐา
ป่างพระจอมนครินทร์ปิ่นประชา เหมราทราบสิ้นพระยินดี
พลางตรัสชวนราเมศพระหลานรัก กับองค์อัครชายามารศรี
ลงที่นั่งทั้งสิ้นต่างยินดี กับเสนีพร้อมพรั่งทั้งอาจารย์
กระบวนแห่แตรสังข์ประดังเสียง ประโคมเคียงดีดสีตีประสาน
พลพายแซ่ซ้องก้องกังวาน ประสานขานบอกยาวเป็นเหล่าไป
เรือประเทียบเรียบเรียงเคียงเป็นคู่ สะพรั่งพรูในมหาชลาไหล
เรือตำรวจรายเรียงเคียงกันไป ห้ามมิให้เรือเข้ามาเล้าลุม
ถึงประทับยับยั้งที่เมืองด่าน พวกเครื่องอานพร้อมตัวนั่งมั่วสุม
กระบวนบกพร้อมพรั่งนั่งชุมนุม เป็นกลุ่มกลุ่มรถรัตน์อัสดร ฯ
๏ ฝ่ายพระจอมภพไกรอภัยนุสิน ธิบดินทร์ภิญโญสโมสร
เสด็จมากราบก้มประนมกร เชิญภูธรเหมราไปธานี
ท้าวกัมพลรับรสพจนารถ เสด็จลีลาศทรงรถาทั้งมารศรี
พระราเมศกษัตราทรงพาชี พวกนารีขึ้นวอจรจรัล
ฝ่ายนิกรมพรหเมศแกขึ้นแคร่ ด้วยว่าแก่เดินไม่ไหวจะผายผัน
พวกคนหามตามเสด็จเข้าเขตตัน พลขันธ์เดินกระบวนทั่งทวนธง
พลหอกถือหอกออกสะพรั่ง กระบี่บั้งเงินทองของประสงค์
สะพายแหล่งแต่งตัวเดินประจง แห่พระวงศ์อิศราเข้าธานินทร์
กษัตริยเจ้านครามาข้างหลัง พร้อมสะพรั่งเสวกาจากท่ากระสินธุ์
สองกษัตริย์เสด็จมาถึงธานินทร์ เชิญภูมินทร์เสด็จเข้าวังขึ้นปรางค์ทอง
เข้าเฝ้าองค์ชนนีที่ปราสาท บังคมบาทแล้วประมูลทูลฉลอง
แล้วถามถึงโรคาฝ่าละออง นางสนองกล่าวยุบลแต่ต้นไป
ชนนีนี้เจ็บเป็นเหน็บแน่น กินข้าวแค้นคอฝืนกลืนไม่ไหว
นอนไม่หลับแบบบอบทั้งหอบไอ ทั้งอกใจหวิวอ่อนหย่อนกำลัง
แต่รักษาหาหมอมานับร้อย โรคไม่ถอยกินยามากว่าถัง
สิบห้าปีโรคเรื้อเหลือกำลัง จะลุกนั่งมึนมัวตัวชรา
แม่ดีใจว่าพ่อได้หมอวิเศษ เคยสังเกตโรคภัยได้รักษา
เดชะบุญก็จะถูกกินหยูกยา ยังไม่ถึงเวราก็คงคลาย
พ่ออุตส่าห์หาหมอมาดูแม่ แม้นเขาแก้โรคามารดาหาย
พอเดินเหินลุกนั่งประทังกาย ไม่เสียดายเงินทองจะปองปูน ฯ
๏ ฝ่ายโฉมยงองค์ประไพมเหสี พาบุตรีมาเฝ้าปิ่นบดินทร์สูร
พระบิตุลาปราศรัยอันไพบูลย์ ตามประยูรสุริย์วงศ์เป็นพงศ์พันธุ์
พระชม้ายชายเนตรดูหลานรัก ประไพพักตร์สวยสมทั้งคมสัน
ดูผิวผ่องสองสีฉวิวรรณ สารพันกิริยาก็น่าชม
นัยน์ตาเราเล่าก็เคยเห็นผู้หญิง ที่เพราพริ้งได้เป็นคู่เคยสู่สม
ก็เป็นรองกัลยานี้น่าชม ดูงามคมพิสมัยวิไลตา
พระตริพลางทางลามาปราสาท พระนางนาฏตรัสพลันด้วยหรรษา
พรุ่งนี้เช้าเชิญพ่อรับหมอมา ในปรางค์ปราชนนีที่ข้างใน
พระรับสั่งนางพระยามาที่อยู่ เชิญท่านครูเข้ามาแจ้งแถลงไข
ถึงอาการนางพระยาด้วยอาลัย โรคาไข้คนชราเป็นมานาน ฯ
๏ ฝ่ายพระครูรู้แจ้งไม่แคลงจิต คงสมคิดหน่อไทแล้วไขขาน
จึ่งทูลว่าข้าจะขอพยาบาล มิให้นานเนิ่นช้าอย่าปรารมภ์
ในเจ็ดวันคงหายเหมือนหมายมาด จะหนุนธาตุในตำราแต่ยาขม
แล้วจะต้องให้เสวยทั้งเนยนม อย่าปรารมภ์หายแท้เคยแก้มา
พระตรัสตอบชอบแล้วขอเชิญท่าน ไปด้วยกันที่ปรางค์มาศปราสาทขวา
เอาราเมศหน่อกษัตริย์พระนัดดา ไปดูแก้วกัลยาในปรางค์ทอง ฯ
๏ ฝ่ายพระจอมราชัยอภัยนุสิน พระภูมินทร์จัดแจงแต่งสิ่งของ
ให้ชาวเครื่องต้นทำไว้สำรอง ล้วนข้าวของต่างต่างที่อย่างดี
ทั้งต้มแกงพะแนงผัดจัดไว้พร้อม ให้หม่อมหม่อมสาวสุรางค์ในปรางค์ศรี
ไปตั้งเครื่องแต่ล้วนวงศ์พงศ์ผู้ดี ถวายพระภูมีเมืองเหมรา
วิเสทในไปเลี้ยงพวกหมื่นขุน ทั้งนายมุลตามเสด็จพระเชษฐา
เครื่องคาวหวานดีดีมีราคา สามเวลาเลี้ยงดูทุกผู้คน
ครั้นรุ่งเช้าจึงท่านท้าวกัมพลรัตน์ กับหน่อกษัตริย์ครูวิเศษรู้เหตุผล
ก็พากันเข้าไปในไพชยนต์ แจ้งยุบลแก่ท่านเฒ่าเฝ้าทวาร
บอกเข้าไปในปรางค์ทูลนางนาฏ ให้พระญาติรีบออกมาที่หน้าฉาน
เชิญเสด็จทรงศักดิ์จักรพาล เข้าสถานปรางค์มาศปราสาทชัย
ท่านครูผู้เป็นหมอกับหน่อกษัตริย์ ขึ้นปรัศว์ปรางค์ทองอันผ่องใส
ต่างถวายอภิวันท์เป็นหลั่นไป นางปราศรัยถามท้าวเจ้าบุรินทร์
พ่อหนุ่มน้อยนั้นคือใครผู้ใดพ่อ เป็นเนื้อหน่อพริ้งเพริศดูเฉิดฉิน
พึ่งรุ่นหนุ่มงามฟ้อลอออิน น้องยุพินเกศพัฒน์พระนัดดา
หรือต่างท้องแม่ไหนไม่รู้จัก ประไพพักตร์น่าเอ็นดูพ่อหนูจ๋า
ฝ่ายพระองค์ผู้ดำรงเหมรา วัจนาทูลพลันไปทันที
คนนี้คือนัดดาข้าพระบาท รู้ไสยศาสตร์ล้ำเลิศประเสริฐศรี
เป็นลูกศิษย์ท่านครูรู้คัมภีร์ ปัญญาดีเคยรักษาพยาบาล
นางชื่นชอบตอบคำร่ำเฉลย โอ้หลานเอ๋ยโรคย่านี้กล้าหาญ
ดีแล้วหนอพ่อช่วยมาพยาบาล นางสำราญเปรมปรีดิ์ดีพระทัย
แล้วตรัสกับท่านครูหมอผู้เฒ่า โรคข้าเจ้านี้ท่านเห็นเป็นไฉน
รับประทานหยูกยามาแต่ไร มันก็ไม่ถูกต้องหรือกองกรรม
เชิญท่านครูรู้ข้างคัมภีร์ไสย รักษาได้เหมือนช่วยชุบอุปถัมภ์
หรือจะถึงอติสารบุราณกรรม หมอมาทำกว่าร้อยไม่ถอยเลย
ใช่ข้าเจ้านี้หนากินยายาก ไม่ออกปากขมเฝื่อนไม่เชือนเฉย
ถึงเค็มชื่นจริงหนาคะไม่ละเลย โรคมันเฉยเรื้อรังไม่ฟังยา
ฝ่ายนิกรมพรหเมศประจักษ์แจ้ง ทูลแถลงโดยที่สุดไม่มุสา
ฉันเป็นแพทย์ตรึกตรองใช้ลองยา จะรักษาโรคให้หายวายอาวรณ์ ฯ
๏ ฝ่ายพระจอมเวียงชัยอภัยนุสิน สมถวิลบพิตรอดิศร
หมอเขารับพยาบาลพระมารดร มีสุนทรพจนารถประภาษพลัน
แม้นสมหมายหายแท้แน่เหมือนกล่าว เว้นแต่ดาวเดือนอุทัยในสวรรค์
อันของในพาราสารพัน ไม่หวงกันเชิญรักษาพยายาม ฯ
๏ ฝ่ายท่านครูผู้ชำนาญการรักษา ถวายยาเข้าดีเกลือเจือมะขาม
ละลายโอสถที่สองทองเนื้องาม ยาที่สามแทรกโสมพิมเสนโรย
ระงับลมที่อาวรณ์นอนไม่หลับ ยาสำหรับกันตะคริวแก้หิวโหย
เสวยให้ชื่นจิตที่อิดโรย กับยาโปรยแก้ร้อนนอนสบาย
หมอจัดแจงตั้งยาทูลลากลับ ไปดูตำรับจะทำยามาถวาย
ฝ่ายหน่อนาถราเมศพระเนตรชาย ไปปะสายสมรมิตรจิตรัญจวน
นางนั่งแนบแอบข้างพระเจ้าย่า ดูกิริยาน่าจะรองประคองสงวน
กำดัดหนุ่มกลุ้มฤทัยให้รัญจวน แต่อักอ่วนพลางชะม้ายชายหางตา
พอเนตรน้องต้องเนตรหน่อกษัตริย์ สองประหวัดไปด้วยความเสน่หา
ต่างตะลึงไปเป็นครู่เหมือนสุริยา กับจันทราเดินมาปะปะทะกัน
งามต่องามยามรักสมัครหมาย หญิงกับชายเป็นที่เปรมเกษมสันต์
เคยเป็นคู่สู่สมภิรมย์กัน ต้องพัวพันเข้ามาให้เป็นไมตรี ฯ
๏ ฝ่ายพระจอมธิบดินทร์ปิ่นเหมราช บังคมบาทคืนหลังไปปรางค์ศรี
กับพระหน่อราเมศจรลี ไปสู่ที่แท่นรัตน์ชัชวาล
จึ่งถามไต่ไปด้วยกันในวันนี้ เห็นบุตรีท้าวไทหรือไม่หลาน
จะชอบใจหรือไม่ชอบอย่าหมอบกราน จงแจ้งการไปเถิดพ่อลุงขอฟัง
ฝ่ายพระหน่อนฤเบศเกศกษัตริย์ ชุลีหัตถ์บังคมด้วยสมหวัง
แล้วทูลองค์ทรงฤทธิ์ไม่ปิดบัง สมเหมือนยังที่ประสงค์จำนงปอง
แต่เห็นหญิงมาก็มากเป็นหลากหลาย ไม่เหมือนสายสวาทนี้ไม่มีสอง
ขอบารมีที่พึ่งเหมือนหนึ่งตรอง ให้ได้ครองคู่เคียงเรียงอนงค์
กรุงกษัตริย์ตรัสว่าอย่าปรารภ คงได้สบสมจิตคิดประสงค์
อย่าร้อนใจคงจะได้นางโฉมยง ไปร่วมวงศ์ร่วมญาติเหมือนมาดมา
ฝ่ายพระหน่อนฤบาลชาญสนาม เห็นสมความมุ่งมาดปรารถนา
ทั้งท่านครูผู้ประสิทธิ์วิทยา สนทนากันทั้งสามตามสบาย ฯ
๏ ข้างนงคราญมารดากรุงกษัตริย์ ท่านหมอจัดแจงโอสถบดถวาย
ที่โรคร้อนผ่อนเบาบรรเทาคลาย ค่อยสบายพ่วงพีมีกำลัง
พระอาหารหวานคาวเสวยได้ นางรื้อไข้อ้วนพีมีมังสัง
ที่เหน็บชาก็ค่อยหายคลายประทัง นางลุกนั่งเดินยืนค่อยชื่นบาน
ให้หมอเฒ่าเข้าไปมิได้ขาด กับหน่อนาถพากันไปในสถาน
มิได้เว้นทุกเวลาทิวากาล จนเยาวมาลย์ดวงประภาสุมาลัย
ค่อยคุ้นเคยพูดจากับราเมศ พระบิตุเรศมาตุรงค์ไม่สงสัย
จะพูดจาว่าขานประการใด ก็ตรงไปตรงมาเหมือนวาจัง
สองกษัตริย์ตรัสว่าพ่อราเมศ รู้ไสยเวทดีหนักหนาหยูกยาขลัง
อย่าเพิ่งตามภูวไนยกลับไปวัง จงยับยั้งอยู่สักหน่อยจึ่งค่อยจร
พระนางนาฏอัยกีว่าดีแล้ว พ่อเหมือนแก้วแจ่มจำรัสประภัสสร
กับท่านครูอยู่อีกหน่อยจึ่งค่อยจร ได้พักผ่อนตรึกตรองสนองคุณ
ชีวิตรอดครั้งนี้เหมือนเกิดใหม่ อย่าเพ่อไปขาดเหลือจะเกื้อหนุน
ให้สมกับที่ท่านมาช่วยการุญ พอฉันอุ่นอกใจให้หายดี ฯ
๏ ฝ่ายพระจอมนครินทร์ปิ่นเหมราช เห็นสมมาดคิดไว้ไม่หน่ายหนี
เขาเกาถูกที่คันขยันดี ท้าวเปรมปรีดิ์ชื่นชอบตอบสุนทร
ตามแต่องค์ชนนีจะโปรดเกล้า ท่านครูเฒ่ากับพระหลานชาญสมร
ยังไม่โปรดที่จะให้ไปนคร สุดแท้แต่มารดรจะโปรดปราน
แต่ตัวฉันจะทูลลาช้าไม่ได้ อันเวียงชัยขอบเขตประเทศสถาน
นี้มักเกิดศึกเสือเหลือรำคาญ จึงอยู่นานไม่ใคร่ได้ให้อาวรณ์
วันพรุ่งนี้จะทูลลาฝ่าพระบาท พระมาตุราชจงภิญโญสโมสร
ขอฝากหลานกับท่านครูคู่นคร พระมารดรตรัสว่าอย่ากังวล
เป็นธุระมารดาสารพัด จะปรนนิบัติให้สุขาสถาผล
พ่ออย่าได้ห่วงหลังเป็นกังวล จงจรดลไปก่อนอย่าร้อนใจ
เมื่อหายดีแล้วจะกรีพยุหบาตร ไปส่งราชนัดดาอัชฌาสัย
ท้าวรับรสพจนาทูลลาไป ปราสาทชัยที่ประทับกับอาจารย์
จึ่งปรึกษาว่าจะขอต้องรอไว้ ค่อยลูบไล้ดูท่าก่อนหนาหลาน
ฝ่ายท่านย่ารักใคร่คงได้การ จะหักหาญขอสู่ดูไม่ควร
เสียแรงเราทำคุณการุญรัก มาฟูมฟักหมกมุ่นอย่าหุนหวน
เข้าข้างในได้ทุกวันอย่ารัญจวน ค่อยโอดครวญกับย่าเจ้าเยาวมาลย์
แม้นขัดสนจนใจเร่งให้ข่าว บอกเรื่องราวลุงจะมาช่วยว่าขาน
จึ่งขอสู่แต่พอแก้แผลรำคาญ ได้แต่งการอภิเษกเป็นเอกองค์
ขอเดี๋ยวนี้เขาจะว่ามารยาผู้ใหญ่ มาลูบไล้ให้บันเทิงละเลิงหลง
แกล้งชักน้ำเข้าลึกนึกพะวง อย่าให้ลงโทษผู้ใหญ่ดูไม่ดี ฯ
๏ ฝ่ายนิกรมชมว่าพระองค์คิด สมเหมือนจิตข้าตรองไม่หมองศรี
เด็กต่อเด็กช่างเป็นไรทำไมมี ใครไม่ตรีชาชั่วให้มัวมน
ทำไม่รู้เราก็อยู่หาเห็นไม่ ใครเขาให้มากักหาภักษ์ผล
หนุ่มกับสาวเขาย่อมว่าเข้าตาจน มิผ่อนปรนช่างเป็นไรใครจะอาย
พระทรงฟังสังรเสริญท่านว่าชอบ ต้องระบอบทำอย่างนี้ดีใจหาย
ฉันจะจัดหมื่นขุนทั้งมุลนาย เอาเรือรายไว้ที่ท่าสักห้าลำ
สนทนากับอาจารย์เป็นการลับ ท่านอยู่กับหลานช่วยชุบอุปถัมภ์
จะได้ดูได้แคะช่วยแนะนำ พูดพึมพำกันจนแจ้งแสงอุทัย
ครั้นรุ่งเช้าท่านท้าวกัมพลรัตน์ จอมกษัตริย์จากปรางค์ปราที่อาศัย
ไปทูลลาชนนีที่ข้างใน นางอวยชัยจงพิพัฒน์สวัสดี
แล้วท้าวอภัยนุสินนรินทร์ราช กับนางนาฏผู้เป็นมิ่งมเหสี
ทั้งสองข้างต่างภิวันท์อัญชลี ด้วยเป็นที่รักใคร่อาลัยวอน
ทั้งลูกหลานกัลยาก็มาพร้อม ประณตน้อมในบพิตรอดิศร
แล้วพากันทรงรถบทจร ไปส่งพระภูธรทุกพระองค์ ฯ
๏ ฝ่ายไทท้าวเจ้าบุรินทร์เหมราช ภูวนาถลงบัลลังก์ที่นั่งหงส์
มเหสีเจ้าจอมหม่อมอนงค์ พากันลงลำที่นั่งสะพรั่งพรู
ตั้งกระบวนทวนธงประจงจัด ฝรั่งยัดปืนใหญ่ใส่ดินหู
ทหารยืนหยัดมองทุกช่องคู จุดดินหูฟุบผึงเสียงตึงตัง
พอฤกษ์ดีคลี่ใบขึ้นใส่รอก ต่างแล่นออกดาษดาทั้งหน้าหลัง
ประโคมแตรแซ่เสียงสำเนียงดัง ต้นหนตั้งเข็มใหญ่ท้ายเภตรา
ออกแล่นหลามตามคลื่นเสียงครื้นครึก อึกทึกแล่นไปในมหา
สาคเรศเขตแขวงตำแหน่งมา พระพายพากินใบไปสำราญ
ฝ่ายกษัตริย์ส่งเสร็จเสด็จกลับ เป็นลำดับเข้าเขตประเทศสถาน
ขึ้นมนเทียรแท่นรัตน์ชัชวาล ในสถานที่สถิตดั่งจิตปอง
จะกล่าวลำกำปั่นที่ผันผาย ออกแล่นรายตามกันผันผยอง
สิบห้าวันถึงเวียงชัยดั่งใจปอง กษัตริย์สองเชิญเสด็จเข้าเขตคัน ฯ
๏ อันบทเบื้องเรื่องนี้ยกไว้ก่อน จะกล่าวย้อนถึงประเทศขอบเขตขัณฑ์
เมืองบุรำสำปะหนาสาละวัน เป็นจอมจันตประเทศเขตนคร
เลี้ยงคนดีมีวิชาที่กล้าหาญ ชำนิชำนาญข้างปล้นคนสยอน
ถืออาวุธหอกขวานเที่ยวราญรอน ตามนครน้อยใหญ่หลายหัวเมือง
เจ้าพาราชื่อกาลิดมุหงิดแขก รูปร่างแปลกชาวพารานัยน์ตาเหลือง
กินของดิบแกะห่านทั้งบ้านเมือง ใส่เสื้อเหลืองหมวกหนังทั้งบุรินทร์
มีขวดแก้วห่อผ้าใส่ยาสะกด ใส่กล้องจดเป่าไปดั่งใจถวิล
แม้นคนเมาเข้าไปได้ในบุรินทร์ เก็บเอาสิ้นสินทรัพย์แล้วกลับไป
ไม่ต้องการบ้านเมืองเอาแต่ของ กับเงินทองรวบรุมใส่ตุ่มไห
แล้วก็ยกหาบหามตามกันไป ไม่มีใครต่อสู้มันอยู่คง
กำเริบใจไปปล้นทุกหนแห่ง ตามเขตแขวงตีกระจุยเป็นผุยผง
เที่ยวดั้นดัดลัดมาตามป่าดง มันยกตรงเข้ามาเมืองสารัน
พวกชาวด่านชั้นนอกบอกหนังสือ ให้คนถือรีบเข้าไปไอศวรรย์
เสนาทราบกราบก้มบังคมคัล พระทรงธรรม์ทราบอักษรร้อนพระทัย
จึ่งตรัสสั่งแต่บรรดาโยธาหาญ ให้เตรียมการป้องกันอย่าหวั่นไหว
เอาปืนผาจุกช่องกองฟืนไฟ เสนาในวุ่นวิ่งเป็นสิงคลี
พระสั่งเสร็จแล้วเสด็จเข้าปรางค์รัตน์ โองการตรัสกับพระมิ่งมเหสี
มีข้าศึกฮึกโหมมาโจมตี พวกด่านมีบอกมาเวลาเย็น
พวกนางในได้ฟังรับสั่งตรัส แจ้งรหัสตัวสั่นเหมือนฝันเห็น
นางโศกเศร้าโศกาน้ำตากระเด็น พวกที่เป็นเจ้าจอมหม่อมอยู่งาน
คิดจะหนีกลัวผีไปไม่รอด ลงนั่งกอดเข่าทุกข์เรียกลูกหลาน
ให้ยักย้ายเงินทองของตระการ ทั้งโต๊ะพานฝังพลันเสียทันที
พอพลบค่ำคล้ำฟ้าเวหาหน อ้ายพวกปล้นโห่หึ่งถึงกรุงศรี
พวกขุนนางต่างวิ่งเป็นสิงคลี ทูลภูมีบอกเข้าไปที่ในวัง
อลหม่านบ้านช่องร้องกรีดกราด อ้ายโจรดาษดามาทั้งหน้าหลัง
ฝ่ายผู้คนบนป้อมพวกล้อมวัง พร้อมสะพรั่งยัดปืนขึ้นยืนยิง
พวกชาวเมืองตัวสั่นไหวหวั่นหวาด ร้องกรีดกราดวุ่นวายทั้งชายหญิง
หอบที่นอนหมอนผ้าหน้าเหมือนลิง ออกวุ่นวิ่งตามกันดันเข้าวัง
อ้ายโจรบุกรุกไล่เอาไฟแกว่ง ล้อมกำแพงดาษดาทั้งหน้าหลัง
พวกชาวเมืองพุ่งสาตราดาประดัง พร้อมสะพรั่งแหลนหลาวทั้งง้าวทวน
ถูกขาแข้งแทงฟันมันไม่เข้า มันก็เป่ายาระดมตามลมหวน
พวกได้กลิ่นยาวิ่งทิ้งง้าวทวน เดินเซซวนหวนหิวหวิวหัวใจ ฯ
๏ ฝ่ายพระจอมภพไกรอภัยนุสิน พระภูมินทร์จากปรางค์ทองอันผ่องใส
เสด็จออกพระโรงคัลด้วยทันใด เสนาในทูลแถลงแจ้งยุบล
ว่าทหารชาญณรงค์ออกยงยุทธ์ ทิ้งอาวุธลมจับวิ่งสับสน
มันเป่ายาเมาเบื่อเห็นเหลือทน ทั้งผู้คนก็ไม่หาญออกราญรอน
พระทรงฟังเสนายิ่งปรารภ คิดอพยพที่จะไปในสิงขร
ก็เป็นห่วงบ่วงใยในนคร ยิ่งทุกข์ร้อนรำพึงตะลึงตะไล ฯ
๏ ฝ่ายพระหน่อบพิตรอิศเรศ องค์ราเมศกับท่านครูรู้นิสัย
เห็นได้ช่องตรองตริดำริไป จะอาสาท้าวไทผลาญทมิฬ
แล้วทูลว่าข้าแต่พระทรงภพ อย่าปรารภร้อนในพระทัยถวิล
ขออาสาล้างศัตรูกู้บุรินทร์ ให้สูญสิ้นย่อยยับอัปรา ฯ
๏ ฝ่ายพระองค์ผู้ดำรงอาณาจักร เธอถามซักเพราะยังคิดกังขา
ยังไม่แจ้งว่าประสิทธิ์วิทยา เห็นวิชาแต่ข้างหมอพอชำนาญ
จึ่งตรัสว่าถ้าพ่อช่วยดับเข็ญ ให้ราษฎร์เย็นปรีดิ์เปรมเกษมศานต์
จะแก้ไขอย่างไรพระอาจารย์ แม้นเสียการท่วงทีหนีไม่พ้น
ฝ่ายท่านครูผู้ประสิทธิ์ฤทธิเวท ทูลพระองค์ทรงเดชเจ้าเขตขัณฑ์
ข้าจะตั้งพิธีพลีกรรม์ ในค่ำวันนี้ให้สมอารมณ์ปอง
จะขอแต่เครื่องบูชาเทพารักษ์ เจ้าสำนักเถื่อนถ้ำในน้ำหนอง
จะเชิญมารวบรุมช่วยคุ้มครอง มิให้ต้องแพ้พ่ายกับไพรี
กรุงกษัตริย์ตรัสว่าถ้าเช่นนั้น ท่านป้องกันคุ้มได้แล้วไม่หนี
พระตรัสสั่งเสนาอย่าช้าที ไปจัดเครื่องบัดพลีมาให้ครู
ผู้รับสั่งรีบไปได้มาพร้อม ทั้งเครื่องหอมยำพล่าเป็ดปลาหมู
กับของหวานผลผลามาให้ครู ทั้งคนผู้ที่จะใช้ในนคร
ฝ่ายพระหน่อราเมศเกศกษัตริย์ ออกมาจัดพวกทหารชาญสมร
ถืออาวุธเสโล่แลโตมร นั่งสลอนเตรียมเสร็จสำเร็จการ ฯ
๏ ฝ่ายท่านครูผู้ประสิทธิ์ฤทธิเวท สำแดงเดชทูลลามาหน้าฉาน
เข้านั่งในที่สงัดตัดรำคาญ อ่านโองการตามตำราบูชาเชิญ
เทพไทในจังหวัดพิพัฒน์ผล ทั่วสกลแผ่นหล้าเวหาเหิน
มาช่วยระงับดับภัยให้เจริญ แกเชื้อเชิญเสร็จสรรพนั่งหลับตา
ตั้งสติแน่วตรงวงกสิณ เป็นลมรินมืดมิดทุกทิศา
พวกข้าศึกรายกันเข้าตั้งเป่ายา รอบพาราป้อมปราการชานกำแพง
ลมก็หวนป่วนปัดพัดไปพ้น ไม่ต้องคนพวกทหารชาญกำแหง
ที่อิดโรยโหยละห้อยค่อยมีแรง บนกำแพงคนผู้ดูค่อยคลาย
ที่มึนเมาหาวนอนร้อนในอก พอเหงื่อตกก็ค่อยเบาบรรเทาหาย
แต่ลุกนั่งยังไม่ตรงดำรงกาย พระพายชายเป่าปัดพัดธุลี
เป็นหมอกมัวทั่วไปในอากาศ น้ำค้างสาดเย็นใจในวิถี
พวกข้าศึกหนาวเหน็บเจ็บอินทรีย์ ไม่อาจที่จะเป่ายานัยน์ตาพราย
ลงนั่งเหงาหนาวในใจทำไฟผิง บ้างก็วิ่งชุลมุนวุ่นใจหาย
อ้ายนายใหญ่หนีไปนั่งกำบังกาย ไม่สบายง่วงเหงาทั้งหาวนอน ฯ
๏ ฝ่ายท้าวไทอภัยนุสินปิ่นกษัตริย์ ขึ้นปรางค์รัตน์ทุกข์ทอดฤทัยถอน
ไปอยู่ที่นงคราญผู้มารดร ทั้งอัปสรสาวสุรางค์นางกำนัล
มเหสีบุตรีนารีรัตน์ พร้อมกษัตริย์บรรดาในไอศวรรย์
ฤดีดิ้นดั่งจะสิ้นชีวาวัน ต่างโศกศัลย์โศกาทุกนารี
บ้างกอดเข่าเจ่าจุกเสียงกุกกัก ไม่อาจทักตาขาวราวกับผี
ฝ่ายข้างองค์นงนุชพระบุตรี แสนทวีพูนเทวษรัญจวนครวญ
คิดถึงองค์ทรงเดชเกศกษัตริย์ โทมนัสดิ้นโดยเฝ้าโหยหวน
รับอาสาสู้เขาไยไม่ใคร่ครวญ ถ้าฉวยจวนตัวภูมีหนีไม่ทัน
เมื่อรูปทรงองค์เอวก็อ้อนแอ้น ยังขืนแค่นอาสาฉวยอาสัญ
ยิ่งตรองตรึกนึกขึ้นมายิ่งจาบัลย์ สะอื้นอั้นอ่อนอารมณ์ระทมทวี ฯ
๏ จะกล่าวฝ่ายท่านครูผู้วิเศษ ชำนาญเวทรู้สิ้นถิ่นวิถี
ออกจากธาตุกสิณแกยินดี ลุกมาที่หน่อกษัตริย์ขัตติยา
คิดอ่านเปิดประตูไปเที่ยวไล่จับ มันนอนหลับทุกคนเที่ยวค้นหา
อย่าฆ่าตีชีวิตให้มรณา พันธนาไว้จนเช้าให้ท้าวไท
ฝ่ายพระจอมราเมศเกศกษัตริย์ ขึ้นกัณฐัศว์เรียกทหารแล้วขานไข
สั่งให้เปิดทวารแล้วคลาไคล ยกออกไปนอกปราการชานกำแพง
ไม่อึงอื้อถือแต่ไฟเที่ยวไล่ค้น อ้ายโจรกรนหลับทั่วเนื้อตัวแข็ง
กำลังหนาวหาวนอนทั้งอ่อนแรง คว่ำตะแคงคุดคู้ไม่รู้ตัว
อ้ายนายใหญ่เข้าไปซ่อนนอนในหลุม เอาผ้าคลุมมิดชิดปิดจนหัว
เครื่องอาวุธอยู่ข้างข้างไม่ห่างตัว ให้มึนมัวหลับล้มไม่สมประดี
พวกทหารจับมัดรัดเอาแขน ผูกไว้แม่นคุมไว้มิให้หนี
จับได้ทั่วตัวนายไพร่ผู้ดี ตะโหงกมีทำไว้ใส่ทุกคน
จับได้หมดพอสว่างกระจ่างแจ้ง อรุณแสงส่องฟ้าเวหาหน
โห่สนั่นลั่นไปทั้งไพร่พล พร้อมพหลจัตุรงค์ตรงเข้าเมือง ฯ
๏ สมเด็จท้าวเจ้าพิภพสบสมัย ตกพระทัยเต็มประดาเห็นฟ้าเหลือง
คิดว่าโจรจุดไฟเข้าในเมือง ร้องเรียกเครื่องเตรียมที่จะหนีไป
พวกสาวสาวชาววังร้องกรีดกราด เอาผ้าคาดนมเข้าแบกเอาไห
ใส่เงินทองของข้าวจะเอาไป วิ่งขวักไขว่ตามกันดันทุรัง
หลวงแม่เจ้าท้าวนางในปรางรัตน์ เสียงอึดอัดแล้วก็หยิบเอาหีบหนัง
ฉวยผ้าแพรพันพุงดูนุงนัง ละล้าละลังเรียกหาพวกข้าคน
ฝ่ายนางพวกท้องเวรเดนเขารุ ฉวยได้ครุวิ่งหลามตามถนน
เสียงร้องไห้อึงอู้อยู่ทุกคน เที่ยววิ่งวนอยู่ในวังนั่งไม่ลง ฯ
๏ ฝ่ายขุนนางกรมวังพวกข้างหน้า เอากิจจาบอกเข้าไปดั่งใจประสงค์
ให้กราบทูลจอมกษัตริย์ขัตติย์วงศ์ ว่าโจรแตกแหลกลงทั้งทัพชัย
กษัตราราเมศจับได้สิ้น พวกทมิฬมัดมาสิ้นดิ้นไม่ไหว
นายทวารชั้นนอกบอกเข้าไป ท่านข้างในทูลท้าวเจ้านคร ฯ
๏ ฝ่ายพระจอมเวียงชัยอภัยนุสิน ได้ทราบสิ้นตรัสโอ้สโมสร
จับพระแสงตรีเพชรเสด็จจร จากบรรจถรณ์ออกนั่งยังพระโรง
พระหน่อนาถกับท่านครูผู้วิเศษ มาก้มเกศริมบัลลังก์ที่นั่งโถง
แล้วทูลว่าจับได้อ้ายคนโกง จอมจรรโลงจะโปรดปรานประการใด ฯ
๏ ป่างพระจอมนครามหากษัตริย์ โองการตรัสปรึกษาว่าไฉน
จะเข่นฆ่าเสียทั้งนั้นหรือฉันใด ตามแต่ใจท่านผู้เฒ่าเราจะทำ
ฝ่ายอาจารย์พรหเมศได้สดับ น้อมคำนับฉลองต่อที่ข้อขำ
จะฆ่าฟันฉันใดให้ระยำ ก็เป็นกรรมติดไปไม่จีรัง
จงโปรดเกล้าเอาสัญญาบัญชาตรัส เอาความสัตย์ปล่อยไปดังใจหวัง
แม้นมันทำไปข้างหน้าว่าไม่ฟัง จับมาขังฆ่าให้บรรลัยลาญ
แต่ปางหลังครั้งโจมตีรมจักร พระทรงศักดิ์ปล่อยไปสิ้นคืนถิ่นฐาน
มันก็กลับดีไปไม่เป็นพาล โปรดประทานชีวาอย่าฆ่าตี ฯ
๏ พระจอมวังสั่งว่าถ้าเช่นนั้น ไปพามันมาที่หน้าพลับพลาศรี
ให้ตั้งความสัจจาอย่าช้าที พระภูมีเสด็จมาพลับพลาพลัน
แล้วตรัสสั่งเสวกาพวกข้าเฝ้า ไปพาเอาอ้ายผู้ร้ายใจโมหันธ์
พระสั่งให้พวกล่ามมาถามพลัน ว่าโทษทัณฑ์ผิดพลั้งแต่หลังมา
จะโปรดปล่อยไม่สังหารผลาญชีวิต อย่าได้คิดมุ่งมาดปรารถนา
เที่ยวปล้นชิงนครังเหมือนหลังมา จงให้สัตย์สัญญาจะปรานี ฯ
๏ อ้ายนายโจรกราบก้มประนมสนอง ข้าขอรองบงกชบทศรี
แม้นทรงธรรมกรุณาไม่ฆ่าตี พระคุณมีเหลือล้นคณนา
จะให้สัตย์ปฏิญาณสาบานถวาย ไม่คิดร้ายปล้นชิงจริงจริงหนา
จะขอเป็นเกือกทองรองบาทา กว่าชีวาข้าจะวายทำลายลาญ
แม้นข้าศึกเหนือใต้มาติดต่อ ข้าจะขอเป็นทัพหน้าเหมือนว่าขาน
กว่าชีวิตวางวายทำลายลาญ ขอสาบานถวายท้าวเจ้าบุรินทร์ ฯ
๏ พระทรงฟังสั่งให้ทำน้ำพิพัฒน์ เสนาจัดตามรับสั่งดั่งถวิล
โปรดให้ถอดนายโจรใจทมิฬ พร้อมกันสิ้นถือน้ำตามทำนอง
แล้วให้เลี้ยงผลผลากระยาหาร ทั้งคาวหวานหมดด้วยกันแปดพันสอง
ข้าวบุหรี่มัสมั่นใส่จานรอง แต่ล้วนของเอมโอชโภชนา
ครั้นสำเร็จเสร็จการประทานของ ทั้งเจียดทองเครื่องประทานพานสลา
กับกระบี่ลายจำหลักฝักลงยา ผ้าเช็ดหน้าปักทองล้วนของดี
มันถวายคำนับอภิวาท ในเบื้องบาทบงกชบทศรี
แล้วทูลลาพาพหลแลมนตรี กลับไปที่เมืองบ้านสำราญใจ ฯ
๏ ฝ่ายพระจอมนฤเบศเกศกษัตริย์ โสมนัสเปรมปรีดิ์จะมีไหน
เสด็จขึ้นปรางค์มาศปราสาทชัย เข้าข้างในแจ้งยุบลพระชนนี
สรรเสริญท่านครูผู้วิเศษ กับกษัตริย์ราเมศวิเศษศรี
มาช่วยกันศัตรูกู้บุรี ให้ไพรีย่อยยับอัปรา
คุณของเขาคราวนี้เป็นที่ยิ่ง จะหาสิ่งไรให้สมปรารถนา
ทั้งเงินทองสิ่งใดในพารา ต้องจัดหาให้เขาสมอารมณ์ปอง
ทั้งรักษาพยาบาลในการไข้ ยังมิได้แทนคุณการุญสนอง
แล้วก็ช่วยปราบศึกต้องตรึกตรอง คิดฉลองคุณประมวลให้ควรการ ฯ
๏ ฝ่ายนางนาฏชนนีศรีสวัสดิ์ พลางตอบอรรถลูกยาแล้วว่าขาน
ควรจะไว้สืบพงศ์เป็นวงศ์วาน ให้สมการในที่เขามีคุณ
ควรจะยกดวงประภาธิดาเจ้า ให้แก่เขาขาดเหลือช่วยเกื้อหนุน
อย่าหนักหน่วงหวงแหนคิดแทนคุณ เหมือนการุญให้เขาพึ่งจึ่งจะควร ฯ
๏ ฝ่ายพระจอมภพไกรอภัยนุสิน พระภูมินทร์ไม่จำนงทรงพระสรวล
จึ่งตอบต่อข้อความตามกระบวน ต้องใคร่ครวญให้รู้วงศ์พงศ์ประยูร
จะหลับตายกลูกสาวให้เขาเสีย เหมือนคนเตี้ยต่ำใช่เจ้าไอศูรย์
ฉวยสืบไปแม้นมิใช่วงศ์ตระกูล จะอาดูรเดือดร้อนดั่งนอนเพลิง
กลืนไม่เข้าคายไม่ออกต้องกลอกหน้า เช่นเขาว่าแล้วสิเปิดเตลิดเหลิง
ต้องสืบสวนครวญใคร่ดูในเชิง ฉวยมันเหลิงไปสิกรรมทำอย่างไร ฯ
๏ พระชนนีตอบคำเขาร่ำว่า มีแต่พร้าขัดหลังเขายังให้
จะหาวงศ์เทวดาหรืออย่างไร จึ่งจะให้ลูกสาวของเจ้าครอง
ข้าก็ดูผิวพรรณในสัณฐาน เห็นควรการอยู่แล้วเจ้าอย่าเศร้าหมอง
ธรรมดาชาติเชื้อเป็นเนื้อทอง จะทดลองลงหินหน้าศิลา
แม้นทองเจือเนื้อหนังคงขวางลิ่ม ดูก็นิ่มเนื้อนวลควรดอกหนา
แม่เห็นเป็นหน่อกษัตริย์ขัตติยา หรือเห็นตาคนแก่จะแปรปรวน
นี่ก็หลานในไส้มิใช่ข้า จะจัดหาของที่ชั่วเป็นตัวขมวน
หัวก็หงอกแล้วเป็นไรไม่ใคร่ครวญ แม่เห็นควรอย่างไรเห็นไม่เป็น
บทบุราณที่ท่านเล่าว่าเจ้าเงาะ นางรจนาเห็นเหมาะจึ่งเกิดเข็ญ
ท้าวสามลขับไล่ตัดตายเป็น เรื่องเขาเล่นจนทุกวันนั่นเป็นไร
ชวนกันเยาะว่าเจ้าเงาะไม่งามแงะ ไปไค้แคะค่อนว่าไม่ปราศรัย
ครั้นเขาถอดรูปทองละอองใย เออนั่นไพร่หรือผู้ดีต้องปรีดิ์เปรม
อันเยี่ยงอย่างใครเล่าเขาจะว่า บอกว่าข้าสุริย์วงศ์เป็นหงส์เหม
เขาใช่บ้าใช่หลังได้นั่งเปรม สุขเกษมอวดว่าข้าผู้ดี
วิสัยเพชรแล้วจะสึกอย่านึกหมาย ถึงตกร้ายเป็นอย่างไรไม่หายศรี
รู้จักดอกทูนหัวชั่วแลดี ไม่ต้องมีคนเสนอให้เอออือ ฯ
๏ พระจอมวังฟังชนนีตรัส ครั้นจะปัดเสียไม่รับเธอนับถือ
ต้องโอนอ่อนผ่อนผัดพอฟัดครือ จะว่าดื้อแก่ผู้ใหญ่ดูไม่ควร
พระชนนีปรีดาว่าข้าเห็น เขาคงเป็นชาติหงส์ทรงพระสรวล
อย่าสงสัยไปไยเล่าเราก็ควร จะประมวลคิดงานการวิวาห์
ภิเษกสองให้เขาครองเป็นคู่ชื่น สำราญรื่นร่วมวงศ์เป็นพงศา
อันตัวแม่เล่าก็แก่เฒ่าชรา พอมีผาสุกชื่นทุกคืนวัน ฯ
๏ ป่างพระจอมภพไกรอภัยนุสิน เป็นสุดสิ้นรังเกียจการเดียดฉันท์
เสด็จออกสั่งมหาเสนาพลัน ให้ไปทูลทรงธรรม์ท้าวกัมพล
ว่าบัดนี้จะภิเษกพระราเมศ ขอทรงเดชช่วยไปแจ้งทุกแห่งหน
ตามบรรดาพงศาทุกตำบล เชิญเสด็จจรดลมาพารา
เสนารับโองการพระผ่านเกล้า มาสั่งเหล่าพวกพหลพลอาสา
ให้เร่งรัดจัดแจงแต่งเภตรา จงรีบไปพาราเหมวัน
ฝ่ายล้าต้าต้นหนพลทหาร มาจัดการตามที่ขมีขมัน
แล้วก็ออกนาวาจากสารัน สิบห้าวันถึงจังหวัดปัถพิน ฯ
๏ ฝ่ายพระจอมภูวดลกัมพลรัตน์ ได้ทราบอรรถชื่นชมสมถวิล
สั่งให้พวกเสนาในธานินทร์ ไปทุกถิ่นนคเรศเขตนคร
ถวายสารพระผู้ผ่านทุกพิภพ เหมือนปรารภเขียนไปในอักษร
เธอทราบสิ้นทุกนิเวศน์เขตนคร เสด็จจรทุกพาราบรรดาวงศ์
ตั้งแต่จอมนรินทร์ปิ่นนักสิทธ์ เสด็จสถิตพร้อมพรั่งดั่งประสงค์
การภิเษกเอกฉัตรขัตติย์วงศ์ เหมือนกับองค์นรินทร์รัตน์กษัตรา ฯ
๏ ครั้นจะจักจาระไนไปทุกแห่ง ก็รู้แจ้งกันอยู่หมดตามยศถา
ขอตัดบทลงเสียบ้างหลายครั้งครา จะพรรณนาไปทุกแห่งเหมือนแกงเย็น
มันคงจืดเต็มประดาไม่น่าซด ต้องตัดบทเสียเถิดหนาว่าพอเห็น
จะรกหูผู้ฟังอย่างข้าวเย็น แล้วจะเป็นซ้ำซากปากโสมม ฯ
๏ ถึงวันศุกร์ที่ประสงค์ส่งเจ้าสาว ไปว่ากล่าวฝากฝังอย่างประถม
พระราเมศเร่งรื่นชื่นอารมณ์ แล้วบังคมชนนีชุลีกร
นางพระยาลากลับไปปรางค์มาศ พระหน่อนาถนั่งเรียงเคียงสมร
พลางมีรสพจนาแล้วว่าวอน เชิญสมรแม่อย่าหมางระคางแคง
พลางเชยช้อนกรกระหวัดสัมผัสต้อง พระนุชน้องป้องปัดยังขัดแข็ง
ด้วยยังไม่รู้ประจักษ์การรักแรง จึงพลิกแพลงผลักหัตถ์กษัตรา
ประเวณียังไม่เคยได้เชยชิด ให้หวั่นจิตสั่นระรัวกลัวนักหนา
มีสุนทรวอนวงศ์พระภัสดา ได้เมตตาก่อนเถิดองค์พระทรงธรรม์
น้องจะไปไหนพ้นพระผ่านเกล้า โปรดทุเลาอย่าเพ่อวุ่นทำหุนหัน
พระปลอบพลางทางว่าสารพัน ประโลมขวัญนุชเจ้าลำเพาพาล
สถิตแท่นเนาวรัตน์ประภัสสร อย่าอาวรณ์ไปเลยนุชสุดสงสาร
พลางจูงกรช้อนองค์พระนงคราญ ขึ้นแท่นรัตน์ชัชวาลตระกองเกย
ถนอมแนบแอบอุ้มแล้วจุมพิต นางเบี่ยงบิดแล้วก็เบือนทำเชือนเฉย
พระต้องเต้าเคล้าเคล้นเหมือนเช่นเคย ถนอมเชยรับขวัญให้บรรทม
สนิทแนบแอบขวัญต่างหรรษา ชื่นอุราปลื้มเปรมเกษมสม
พระนุชอ่อนผ่อนพองามตามอารมณ์ ทะเลลมยมนาในสาคร
เป็นระลอกกลอกกลบกระทบฝั่ง ทวีปวังสาคเรศเขตสิงขร
มัติมิงคล์กลิ้งกลอกนอกสันดอน ฝูงมังกรเหรากุมภาพาล
ขึ้นฟาดหางกลางมหาชลาสินธุ์ บ้างโดดดิ้นท้องสมุทรผุดประสาน
ทั้งกระโห้โลมาฝูงปลาวาฬ ก้องสะท้านธรนินทร์ฝั่นสินธู
ฉนากฉลามตามกันว่ายฟันคลื่น แต่ล้วนพื้นพิมพาฝูงราหู
ทั้งนาคาลอยล่องขึ้นฟ่องฟู เป็นหมู่หมู่ผุดพ่นชลธี
พายุพยับอับฟ้าเวหาหาว ทั้งเดือนดาวมืดมัวทั่ววิถี
ฟ้าก็ร้องเปรี้ยงเปรี้ยงเสียงสุนี สะเทือนที่โลกาสุธาดล
เมขลาโยนแก้วอยู่แวววับ อสูรจับขวานขว้างกลางเวหน
เสียงครื้นครึกกึกก้องร้องคำรน พายุฝนโปรยปรายกระจายจร
บุษบันยังไม่ทันขยายกลีบ แมงภู่รีบคลึงเคล้าเฝ้าเกสร
ลงกลิ้งเกลือกเยือกเย็นเข้าเฟ้นฟอน อาบเกสรเชยประชดที่อดออม
สองภิรมย์สมสนิทพิศวาส ไม่เคลื่อนคลาดจากน้องประคองถนอม
ระรื่นรินกลิ่นรสเหลืออดออม ที่ตรองตรอมนั้นก็หายวายกังวล
ดั่งได้ผ่านเมืองแมนแดนสวรรค์ ในฉ้อชั้นฟากฟ้าเวหาหน
สำราญรื่นชื่นใจในกมล ดั่งสายชลในมหาชลาลัย
อัศจรรย์นั้นมันบ่อยอร่อยรส เหมือนแป้งสดซ่านกระเซ็นที่เย็นใส
ถนอมแนบแอบอุ่นละมุนละไม จนอุทัยส่องสีรวีวร ฯ
๏ ฝ่ายกษัตริย์แต่บรรดามาอภิเษก อติเรกทุกเวียงชัยประไภศร
ครั้นเสร็จสรรพการประชุมสยุมพร กลับนครคืนเขตนิเวศน์วัง
ฝ่ายพระจอมภพไกรอภัยนุสิน ไปส่งสิ้นเสร็จสรรพแล้วกลับหลัง
เข้านครขึ้นปราสาทราชวัง สถิตยังแท่นรัตน์ชัชวาล
หยิบกระบี่คู่นิเวศน์เขตจังหวัด สำหรับกษัตริย์ขัตติยามหาศาล
ประสิทธิ์ให้เขยขวัญมิทันนาน มอบสถานนคเรศนิเวศน์วัง
ให้กษัตริย์ขัตติยาพระราเมศ ผ่านนิเวศน์เวียงชัยเหมือนใจหวัง
เป็นจอมเจ้านคเรศนิเวศน์วัง แล้วตรัสสั่งพวกมหาเสนาใน
ว่าตัวเราเล่าก็แก่ชราภาพ จะปรามปราบยุคเข็ญเห็นไม่ไหว
อันสมบัติราชฐานการเวียงชัย เรามอบให้เขยสนองครองบุรินทร์
เขาหนุ่มแน่นแสนชำนาญในการยุทธ์ ประเสริฐสุดได้สมอารมณ์ถวิล
แทนตัวเราว่าขานการแผ่นดิน ประเทศถิ่นนคราให้ถาวร
เสนารับบังคมบรมนาถ อภิวาทเชิญบพิตรอดิศร
รับพระราชโองการผ่านนคร พร้อมนิกรเสกสมภิรมยา
ครั้นเสร็จการท่านพฤฒาทูลลากลับ น้อมคำนับเจ้าบุรินทร์ปิ่นมหา
ท้าวรางวัลเงินทองของนานา พราหมณ์พฤฒาถวายคงดำรงคลัง
ว่าตัวข้าชราภาพไม่รับไว้ ขอลาไปฐานถิ่นถวิลหวัง
ไม่ต้องการข้าวของในท้องพระคลัง มีอยู่มั่งพร้อมเพรียงพอเลี้ยงกาย
ป่างพระจอมนครินทร์ปิ่นกษัตริย์ ท้าวเธอจัดแจงพหลพลทั้งหลาย
ให้ไปส่งพระอาจารย์สำราญกาย รีบผันผายไปยังเหมรา ฯ
๏ จะกลับกล่าวราวเรื่องนรินทร์รัตน์ หน่อกษัตริย์สมมาดปรารถนา
ทูลลาท้าวเจ้าบุรินทร์ปิ่นประชา ไปรัตนานคเรศนิเวศน์วัง
กับอนงค์องค์มิ่งมเหสี ถึงบุรีเสร็จสมอารมณ์หวัง
แสนสำราญผ่านประเทศนิเวศน์วัง ก็มั่งคั่งสุโขมโหฬาร ฯ
๏ จะกล่าวถึงสังฆราชพระบาทหลวง ค่อยสร่างทรวงอยู่ประเทศเขตสถาน
เมืองโรมพัฒน์เจ้าพาราเรียกอาจารย์ วิชาการสารพัดแกจัดเจน
สร้างวัดวาต่างต่างอย่างฝรั่ง หอระฆังยอดใส่ไม้กางเขน
นั่งสอนศิษย์ชั้นเฉลียงเสียงออกเกน ในบริเวณราบเลี่ยนเตียนสบาย
เจ้าพวกแขกนับถือลือกันทั่ว เข้าฝากตัวเข้ารีตเพราะจิตหมาย
จะไปสวรรค์ชั้นบนพ้นอบาย ต่างฝากกายฝากตัวทั้งกลัวเกรง
เมื่อวันหนึ่งแกตรองมองดูศิษย์ ที่ใช้ชิดซื่อตรงไม่โฉงเฉง
ทั้งปากคำเก่งกาจชาตินักเลง รู้กลัวเกรงสารพัดแกหัดปรือ
เอาบวชเป็นบาทหลวงไว้ช่วงใช้ ได้ต่างใจต่างตนคนนับถือ
ชื่อดาวิดจิตปองไว้รองมือ ด้วยมันถือกตัญญูรู้น้ำใจ
เป็นที่สองรองตั้งไว้สั่งสอน พวกนิกรที่มันหลงยังสงสัย
แกอุตส่าห์บังคับให้กลับใจ เข้าอยู่ในถ้อยคำโดยลำพัง
อันตัวกูก็ชราจะหาสุข ได้นั่งลุกพอสบายหายเจ็บหลัง
เองช่วยเอาเป็นธุระปะทะปะทัง จะได้ตั้งศาสนาให้ถาวร
เป็นธรรมดาฝรั่งแม้นตั้งมั่น คิดผ่อนผันเหมือนกับไฟสุมไม้ขอน
ตั้งเกลี้ยกล่อมแต่บรรดาประชากร การที่ร้อนอย่ากระทำให้ช้ำใจ
เอาความดีปรีดาที่ผาสุก สิ่งที่ทุกข์ดับเข็ญให้เย็นใส
ถึงกูแก่ก็ยังคิดในจิตใจ จะใคร่ได้ลังกาพาราคืน
ประเดี๋ยวนี้มาอยู่ในโรมพัฒน์ ไม่ข้องขัดสมประโยชน์ใช่โหดหืน
แต่ไม่สุขในใจเหมือนไฟฟืน ทุกวันคืนรุ่มร้อนไม่หย่อนคลาย
ก็คิดอยู่จะชวนเขาท้าวทั้งสอง ให้ปรองดองยกพหลพลทั้งหลาย
ไปลังกาตีไทยให้กระจาย จับเชื้อสายพระอภัยใจทมิฬ
ฆ่าให้หมดเขยสะใภ้มิให้เหลือ ในน้ำเนื้อเอาให้สมอารมณ์ถวิล
แต่จนใจเขยท้าวเจ้าบุรินทร์ มันไม่ผินหน้าตามาหาใคร
เฝ้าคลอเคลียเมียสาวเป็นเต่าตุ่น ยึดต้นทุนไว้มั่นไม่หวันไหว
แม้นมันช่วยตามประสงค์กูจงใจ ก็คงได้ลังกาอย่าปรารมภ์ ฯ
๏ บาทหลวงเฒ่าชี้แจงแถลงกิจ ให้สานุศิษย์เอาธุระการสะสม
เจ้าดาวิดจึ่งว่าอย่าปรารมภ์ ข้าจะก้มหน้าตรองฉลองคุณ
แต่จะต้องลาไปจากใต้เท้า เที่ยวสืบสาวหาเชื้อมาเกื้อหนุน
จะไปเมืองปัตหรีเขามีบุญ ข้าเคยคุ้นอยู่มาสิบห้าปี
จำจะไปสั่งสอนให้อ่อนน้อม แต่ทางอ้อมเกือบพาราปตาหวี
แล้วเจ้าเมืองแข็งขันขยันดี วิชามีต่างต่างทางประจญ
แล้วเป็นชาติฝรั่งใหญ่ใจมุหงิด อิทธิฤทธิ์ลือแจ้งทุกแห่งหน
มีเมืองขึ้นมากมายหลายตำบล ทั้งคงทนแทงฟันไม่พรั่นพรึง ฯ
๏ บาทหลวงฟังคั่งแค้นแหงนชะแง้ แค้นด้วยแก่โกโรโมโหหึง
แต่ใจคอยังฉกรรจ์ไม่พรั่นพรึง นั่งรำพึงถึงนิเวศน์เขตลังกา
แกร้องเรียกพระเยซูไปอยู่ไหน ทำไมไม่มาช่วยเล่าพระเจ้าขา
รับเอาความอ่อนแอแก่ชรา ให้ตัวข้ากลับเป็นหนุ่มให้พุ่มพวง
จะได้ไปลังกาปราบข้าศึก ให้สมนึกสมมาดของบาทหลวง
แต่การบาปสาธุชนคนทั้งปวง ก็ยังตวงตักเอาไปได้ทุกวัน
ข้าพเจ้าเล่าก็เป็นถึงสังฆราช ได้สอนศาสนาให้ไปสวรรค์
แต่ได้ความลำบากมามากครัน ช่วยผ่อนผันเอาชราพากลับไป
ให้ครัดเคร่งเปล่งปลั่งเหมือนยังหนุ่ม จะโอบอุ้มศาสนาไม่ปราศรัย
แกบ่นพร่ำร่ำว่าด้วยอาลัย เคยเป็นใหญ่มาแต่ครั้งอยู่ลังกา
ด้วยเทือกแถวตาปู่อยู่ที่นั่น จึ่งผูกพันอยู่เป็นนิจริษยา
แล้วหวนจิตคิดแค้นนางวัณฬา เพราะอีบ้ากามพักรักผัวไทย
จึงเสียเมืองเรื่องนี้กูแสนแค้น ในอกแน่นดั่งใครเชือดให้เลือดไหล
แล้วมิหน้าซ้ำอ้ายลูกก็จัญไร กลับเป็นไพรีกูผู้อาจารย์
เสียแรงหวังสั่งสอนช่วยผ่อนผัน ครั้นว่ามันได้อีสาวกับร้าวฉาน
เพราะลูกไทยแกมฝรั่งจึงจังฑาล เล่นอาจารย์ย่อยยับอัปรา
แกหวนฮึกนึกแค้นแสนสาหัส เหมือนใครตัดชีวังให้สังขาร์
นี่หากได้พึ่งเขาเจ้าพารา พอได้ผาสุกสบายวายอาวรณ์
เดชะบุญหนุนนำเหมือนคำว่า จะได้ตั้งศาสนาไว้สั่งสอน
ให้รุ่งเรืองเบื้องหน้าสถาพร ได้ดับร้อนพวกอาณาประชาชน
เสียดายดินถิ่นที่เคยมีสุข มาเกิดยุคเพราะพวกไทยได้สิงหล
เพราะตัวกูแก่ชราเข้าตาจน เหลือจะขวนขวายแก้มันแปรปรวน
จำจะถอดเขี้ยวงาให้ดาวิด มันเป็นศิษย์ผิดชอบได้สอบสวน
การพูดจาก็พอใช้ในกระบวน สำบัดสำนวนลูบไล้ได้หลายแคว
การล่อลวงท่วงทีเห็นมีมาก เชิงฝีปากสอพลอข้างตอแหล
ทั้งดื้อด้านหลอกล่อพูดกอแก มันผันแปรไปได้มากปากก็บอน
ควรจะให้วิทยาตำราตำรับ ที่ลึกลับกรุณังช่วยสั่งสอน
ได้ไว้ชื่อไว้ลายกระจายจร เที่ยวสั่งสอนอธิบายคล้ายกับครู
แล้วเรียกหาดาวิดบาทหลวงน้อย มาใช้สอยให้มันกล้าทั้งตาหู
ให้พากเพียรเรียนตำรับฉบับครู สอนให้รู้การเสน่ห์ทั้งเล่ห์กล
กระบวนศึกยอกย้อนทั้งหลอนหลอก การปลิ้นปลอกสารพัดไม่ขัดสน
แกชี้แจงแต่งทัพกำกับพล เข้าประจญประจัญบานการสงคราม
ตั้งค่ายคูดูแลแพ้ชนะ จงคิดกะการศึกอย่านึกขาม
เองพากเพียรเรียนพิชัยสงคราม ให้รู้นามรู้ทิศมิตรศัตรู
กระบวนบกกระบวนเรือเสือแลช้าง มีต่างต่างแมวหมาวิฬาร์หนู
ครุฑนามนาคนาคนามตามที่ครู เขามีอยู่ต่างต่างวางตำรา
อันตัวกูรู้มาตำราตำรับ เป็นแม่ทัพรบรุกทุกภาษา
ประเดี๋ยวนี้ก็ชะแรแก่ชรา ทั้งหูตานั้นเฟือนไม่เหมือนเดิม
เองจงเพียรเรียนไว้ให้ตลอด อุตส่าห์สอดสนใจไว้เฉลิม
ปะท่านผู้มีบุญได้จุนเจิม ช่วยส่งเสริมวาสนาในสามัญ
วิชาดีคงเป็นที่เขานับถือ เร่งฝึกปรือเช่นกูสอนคิดผ่อนผัน
ทำให้เห็นแก่ตาพวกสามัญ ดูเชิงชั้นคิดประกอบให้ชอบที
เจ้าดาวิดคำนับรับว่าได้ ขอเรียนไว้ในสำนักเป็นศักดิ์ศรี
มันขยิ่มอิ่มเอมทั้งเปรมปรีดิ์ ออกว่าที่สังฆราชไม่ขาดวัน ฯ
๏ อันบทเบื้องเรื่องนี้ยกไว้ก่อน จะกล่าวย้อนถึงลังกามหาสวรรค์
นางโฉมยงสุลาลีเจ้ามีครรภ์ พร้อมพร้อมกันกับรำภาพะงางอน
ข้างหนึ่งไปคลอดในเมืองรมจักร ประไพพักตร์เพียงเทพอัปสร
เป็นที่สุดบุตรีของภูธร พระบิดรโปรดปรานประทานนาม
ชื่อสาคเรศเพราะนิเวศน์มเหสี อยู่ลังกาธานีศรีสยาม
เพราะเสด็จไปณรงค์ทำสงคราม ต้องข้ามตามสาชลในวนวัง
ชันษาได้สิบสี่ปีมะเส็ง ดูปลั่งเปล่งผิวฉวีดั่งสีสังข์
กำลังรุ่นโสภีเป็นศรีวัง เชื้อฝรั่งปนไทยจึ่งไพบูลย์
ลูกสุลาลิวันนั้นก็สาว เกิดคราวคราวกันที่ในมไหสูรย์
ชื่อเกสรสุมาลัยอันไพบูลย์ ต่างเพิ่มพูนมีลูกเพราะผูกพัน
แต่สินสมุทรกับผกาสุดากนิษฐ์ ก็ร่วมชิดร่วมชมภิรมย์ขวัญ
แต่บุตรไม่มีมาเข้าครรภ์ จนพากันไปบุรีไม่มีเลย
ถึงอรุณรัศมีที่ภิเษก เป็นองค์เอกชูเชิดที่เปิดเผย
ช่างไม่มีลูกเต้าเปล่าไปเลย ใช่เพิกเฉยเสียเมื่อไรแต่ไม่มี ฯ
๏ ขอกล่าวกลับจับเรื่องเมืองวายุภักษ์ กษัตริย์ศักดิ์พราหมณ์เทศวิเศษศรี
บริบูรณ์มั่งคั่งทั้งบุรี ประชาชีหรรษาสถาวร
พระนามท้าวเจ้านิเวศน์เกศกษัตริย์ ชื่อเจตรัตน์เรืองฤทธิ์อดิศร
มเหสีมีนางอุทุมพร องค์บังอรมีบุตรบุรุษชาย
ชื่อภัทวงศ์ทรงโฉมประโลมสวาท งามสะอาดคล้ายเขียนวิเชียรฉาย
เป็นนวลน้ำล้ำมนุษย์บุรุษชาย ทั้งคมคายผิดกว่าเหล่าเขาทั้งปวง
ชันษาได้สิบห้าพอแรกรุ่น ประชาชื่นชมบุญเป็นใหญ่หลวง
ทั่วพิภพธรณินทร์สิ้นทั้งปวง ทุกกระทรวงสรรเสริญเจริญพร
สมเด็จท้าวเจ้าบุรินทร์ปิ่นพิภพ เธอปรารภที่จะให้ไปสิงขร
ไหว้พระรูปเทวฤทธิ์ประสิทธิ์พร ในนครรามราชประพาสชม
ด้วยเป็นเชื้อพราหมณ์พรหมอุดมเดช ต้องไปไหว้อมเรศอิสยมภู์
สมมุติว่าเชื้อวงศ์เป็นพงศ์พรหม ต้องไปไหว้อินยมภู์ต่อต่อมา
ท้าวเจตรัตน์ตรัสว่ากับโอรส ต้องไปประณตกราบบังคมก้มเกศา
จะได้สืบสมบัติกษัตรา อายุถ้วนสิบห้าแล้วต้องจร
กุมาราบังคมประนมสนอง ไม่ขัดข้องบพิตรอดิศร
พระจอมวังให้จัดเภตราจร พวกนิกรสำหรับลำประจำงาน
ทั้งเรือรบเรือใช้ไปทุกหมู่ กันศัตรูจัดใส่นายทหาร
ทั้งปืนยาหน้าไม้เครื่องใช้การ กับอาหารของเสบียงเลี้ยงโยธี
พระสั่งเสร็จแล้วเสด็จยุรยาตร ขึ้นปรางค์มาศเนาวรัตน์จำรัสศรี
ฝ่ายเสนามากันหลามตามบาญชี เรือปักษีเป็นบัลลังก์ที่นั่งทรง
ทั้งล้าต้าต้นหนพลรบ จัดเครื่องครบเพราเพริศระเหิดระหง
เปลี่ยนเชือกเสาเพลาใบชักสายธง ขนของลงบรรทุกใส่ในเภตรา
ทุกทุกลำสำรับครั้นสรรพเสร็จ กำปั่นเจ็ดลำรายทั้งซ้ายขวา
มาจอดเรียงเคียงกันเป็นหลั่นมา เสวกาไปบังคมประนมทูล ฯ
๏ สมเด็จท้าวเจ้าพาราวายุภักษ์ พระทรงศักดิ์ธิบดินทร์ปิ่นไอศูรย์
จัดเสนีที่ยิ่งใหญ่อันไพบูลย์ กับประยูรญาติวงศ์ในพงศ์พันธุ์
ให้ไปกับพระกุมารชาญสมร ทั้งผ้าผ่อนโขมพัตถ์ให้จัดสรร
เครื่องสำหรับบูชาสารพัน เธอจัดสรรตามอย่างต่างต่างเคย
ใส่พานทองของสำหรับคำนับน้อม สำเร็จพร้อมสารพัดตรัสเฉลย
มอบให้พราหมณ์ทิพมนต์เป็นคนเคย อย่าช้าเลยพาโอรสยศไกร
ไปขอพรปรเมเทวฐาน จะได้ผ่านพิภพเจือในเนื้อไข
กุมาราทูลลาพระทรงชัย ภูวไนยทรงฤทธิ์ประสิทธิ์พร
พ่อไปดีมาดีอย่ามีทุกข์ ให้ผาสุกภิญโญสโมสร
ภัทวงศ์ทรงสดับรับพระพร ทูลลาจรจากเขตนิเวศน์วัง
ไปลงลำกำปั่นสุวรรณมาศ พร้อมพระญาติรีบครรไลดั่งใจหวัง
พราหมณ์พฤฒามาลงเรือบัลลังก์ พร้อมสะพรั่งทวยหาญชำนาญเรือ
พอฤกษ์ดีคลี่ใบขึ้นใส่รอก ให้แล่นออกชักใบไปข้างเหนือ
ทหารยิงปืนประจำทุกลำเรือ คัดหางเสือตามกันข้ามสันดอน
ลมก็ส่งตรงไปมิได้หยุด ต่างรีบรุดเลียบละเมาะเกาะสิงขร
พระสถิตท้ายเภตราชมสาคร มัจฉาจรแถกถาในวาริน
ฝูงฉลามล้วนฉลามไม่จากคู่ เป็นหมู่หมู่กลางมหาชลาสินธุ์
เหล่าพิมพาพาพวกเที่ยวหากิน กระเบนบินบินวนปนมังกง
ฝูงฉนากล้วนฉนากปากเป็นเลื่อย ดูยาวเฟื้อยว่ายเปิดเตลิดหลง
ปลาโลมามาว่ายเป็นวนวง ตะเพียนทองท่องหลงตะเพียนทอง
เหล่าราหูล้วนราหูเป็นคู่เคล้า ไปจากเหล่าราหูเป็นคู่สอง
ฝูงปลาวาฬวาฬผุดขึ้นพ่นฟอง เป็นแถวท่องเคียงคู่ล้วนหมู่วาฬ
ฝูงม้าน้ำดำน้ำแล้วผุดโผน กระโจมโจนจับมัจฉาเป็นอาหาร
เหล่าช้างน้ำเหมือนช้างเที่ยวรางควาน ลอยขนานเคียงกันเป็นหลั่นไป
ฝูงเงือกงูหมู่เงือกว่ายเสือกสน ขึ้นว่ายวนวารินกระสินธุ์ใส
ทั้งเงือกงูเงือกคนปนกันไป แลละไมดูละม้ายคล้ายกับคน
ขนงเนตรเกศกรรณถันทั้งสอง น่าประคองร่วมคู่ดูสักหน
เสียดายหนอเป็นมัจฉาในสาชล แม้นเป็นคนแล้วจะพามาประคอง
ที่บนแท่นทองระบายท้ายบาหลี สถิตที่ร่วมภิรมย์ประสมสอง
ไม่จรจากทรามสงวนนวลละออง จะประคองดวงจิตให้นิทรา ฯ
๏ เรือก็แล่นเลยลัดตัดละเมาะ ตามแก่งเกาะสัตว์หลายอย่างต่างภาษา
ตัวเป็นหอยหน้าเป็นเนื้อเป็นเสือปลา หัวเป็นลาตัวเป็นปูดูพิกล
หางเป็นปลาหน้าเป็นแกะเป็นแพะบ้าง ตัวเป็นกั้งหัวเป็นหมูดูฉงน
อันฝูงสัตว์มัจฉาในสาชล เอาปฏิสนธิ์ต่างต่างทางทะเล
ข้ามชะวากปากอ่าวกบิลพัสดุ์ ระลอกซัดเรือกำปั่นใบหันเห
พวกต้นหนคนชำนาญการทะเล ก็บ่ายเภตราตามข้ามสันดอน
สุริยงลงลับพยับฟ้า พระจันทราแจ่มจำรัสประภัสสร
น้ำค้างย้อยพรอยพร่างกลางอัมพร ดารากรเปล่งสีมณีพราย
การเวกส่งเสียงสำเนียงแจ้ว วิเวกแว่วบนนภางค์สว่างฉาย
ลมก็ริ้วฉิวเฉื่อยเรื่อยสบาย ทั้งไพร่นายผาสุกทุกทิวา
ไปเดือนครึ่งก็พอถึงรามราช แต่ล้วนชาติพราหมณ์วิเศษเพศภาษา
ฝ่ายท่านท้าวเจ้าบุรินทร์ปิ่นประชา เป็นพวกฝาหรั่งใหญ่ทั้งไพร่พล
ข้างพวกพราหมณ์อยู่ตามพราหมณ์ทั้งนั้น ไม่ปนกันวุ่นวายไม่ขวายขวน
ภาษาใครใครก็ถือไม่ดื้อซน ทุกตำบลโจรผู้ร้ายมิได้มี
ใครมาไปไม่ห้ามตามสนัด แต่ที่วัดพราหมณ์ถือคล้ายฤๅษี
กินผลไม้ถั่วงาทั้งตาปี กับข้าวโพดสาลีเป็นนิรันดร์
ถึงปีเข้าเจ้าเมืองให้เบี้ยเลี้ยง เป็นอย่างเยี่ยงเจ้านิเวศน์ในเขตขัณฑ์
ประเพณีมาอย่างไรต้องให้ปัน เหมือนเหมือนกันมีอยู่แต่บูราณ ฯ
๏ ฝ่ายกษัตริย์ภัทวงศ์ผู้ทรงเดช ถึงประเทศนครามหาศาล
จึ่งสั่งให้เสนีปรีชาชาญ ไปว่าขานแก่ฝรั่งริมฝั่งชล ฯ
๏ ฝ่ายเสนาน้อมคำนับอภิวาท ขึ้นบนหาดเดินไปทางกลางถนน
ถึงตึกตั้งพวกฝรั่งเข้าบัดดล แจ้งยุบลว่าจะจ้างนำทางไป
ที่วัดพระปรเมเทวฐาน ฝรั่งขานแล้วจึ่งแจ้งแถลงไข
ไม่ต้องจ้างดอกหนาจะพาไป ทางไม่ไกลแต่ว่าเป็นป่าดง
เดินสบายไปมาไม่ช้านัก มีที่พักศาลาใหญ่ในไพรระหง
จะให้เขาพาไปดั่งใจจง ตามประสงค์มิได้ขัดอัธยา
ฝรั่งรับกลับมาทูลหน่อกษัตริย์ ต่างรีบรัดขึ้นไปพลันด้วยหรรษา
แล้วจัดแจงแต่งตัวเป็นพฤฒา เหมือนพวกพาณิชละม้ายคล้ายคล้ายกัน
มาถึงบ้านฝรั่งสั่งคนใช้ ให้นำไปวัดวาพนาสัณฑ์
พวกคนใช้นำหน้าพาจรัล อ้อมเขตคันเจ้าพาราเข้าดงป่า
พฤกษาสูงยูงยางสล้างเสลา กรวยกันเกรารกฟ้าแก้วกาหลง
ตะเคียนเคี่ยมมันหมูประดู่ดง ทั้งรังรงแคฝอยข่อยพะยอม
กระทึงกระทุ่มตูมกาต้นตาเสือ มะกล่ำมะเกลืออินทนิลส่งกลิ่นหอม
สะไคร้สะคร้อหน่อแทรกขึ้นแปลกปลอม กระถินกระท่อมแทงทวยทั้งกรวยไกร
มะสังสนคนทาระดาดาษ แต้วมะตาดขานางต้นหางไหล
ทั้งโศกสักรักพุมเรียงเคียงกันไป มะเฟืองมะไฟแสลงพันจันทน์คณา
กะทังหันกันเกรากระเบากระบาก ต้นซึกซากปรางปริงกิ่งสาขา
สนุ่นโสนโพทะเลต้นเพกา ทรางพุทรายอยมสลมพัน
ทั้งฝิ่นฝางยางแดงมะเดื่อดูก บ้างออกลูกดาดไปในไพรสัณฑ์
ต่างเพลิดเพลินเดินในแถวแนวอรัญ ใกล้เขตคันแดนจังหวัดวัดของพราหมณ์
วิหคหงส์ส่งเสียงสำเนียงแจ้ว ดุเหว่าแว่วจับพลอดยอดมะขาม
สาสิกากาโกกิลาตาม ร้องเรียกนามตัวเองวังเวงใจ
แจ้วแจ้วแก้วพลอดบนกิ่งแก้ว จะเจื้อยแจ้วจำเรียงส่งเสียงใส
ฝูงโนรีจับรังแอบบังใบ นกเขาไฟจับฝางร้องครางครวญ
ฝูงขมิ้นบินมาจับกิ่งแมงเม่า เรียกคู่เคล้าโหยเสียงสำเนียงหวน
ต้นนมนางจับสล้างฝูงนางนวล กระทาชวนบินวนจับคนทา
นกกาลิงจับกิ่งอุโลกเลียบ ฝูงยูงเหยียบยอดยางพลางเรียกหา
ประสานเสียงก้องสนั่นอรัญญา ถึงศาลาหยุดหย่อนผ่อนสบาย
กินน้ำท่าแก้เหนื่อยที่เมื่อยล้า แล้วเรียกหาพวกกันรีบผันผาย
ถึงวัดวาน่าเป็นสุขสนุกสบาย มีตึกรายล้อมรอบเป็นขอบคัน
ศาลายาวเก้าห้องมีสองหลัง ทั้งเตียงตั้งรายเรียงเชี่ยนเคียงขัน
กับน้ำท่าอาหารเครื่องหวานมัน มีห้องกันไว้สำหรับให้หลับนอน
สำหรับผู้ไปมาได้อาศัย เขาจัดไว้ฟูกเบาะทั้งเมาะหมอน
ท่านผู้ใหญ่พฤฒิพราหมณ์นามกร ชื่อสินทรธาดาพฤฒาพรหม
อยู่ตึกใหญ่ในจังหวัดเป็นผู้เฒ่า ด้วยเทือกเถาแกเป็นศิษย์อิสยมภู์
มาแต่ครั้งธาดามหาพรหม แต่ปฐมเหล่ากอต่อกันมา
ถึงกษัตริย์ขัตติยาวราฤทธิ์ พราหมณ์จะผิดก็ไม่เอาซึ่งโทษา
ด้วยเยี่ยงอย่างประเพณีไม่มีมา เพราะธาดาได้สำหรับชั่วกัปกัลป์ ฯ
๏ ฝ่ายหน่อกษัตริย์ภัทวงศ์ตรงไปหา ท่านพฤฒาปรีดิ์เปรมเกษมสันต์
เชิญยับยั้งอยู่ที่นี่สักสี่วัน ตัวข้านั้นจะตั้งงานการพิธี
แล้วจะได้ไปบังคมพระปรเมศร์ ให้เรืองเดชล้ำเลิศประเสริฐศรี
กลับสถานจะได้ผ่านพระบุรี ท่านพราหมณ์ปรีชาดูรู้อาการ
แกจึงว่าข้าแต่หน่อกษัตริย์ ศรีสวัสดิ์ชาติเชื้อมหาศาล
จงพักผ่อนพลไพร่ให้สำราญ ให้สถานตึกสำหรับได้หลับนอน
แล้วจัดแจงของข้าวเอาไปให้ ได้เลี้ยงไพร่พลทหารชาญสมร
พลางตกแต่งเครื่องพิธีชุลีกร สยมพรตามตำราบูชาโคม
สอดสะพายสายธุรำประคำถือ สวมข้อมือศิษย์แซ่ตามแห่โหม
ไปถึงที่เทวฐานจัดการโคม เสียงครึกโครมจุดไฟในกลางลาน
แล้วสวดมนต์ตามในไสยเวท ตั้งน้ำมนต์อันวิเศษมหาศาล
บรรดาพวกพราหมณ์มหาพฤฒาจารย์ ก็โอมอ่านอิทธิเวทมหามนต์ ฯ
๏ ฝ่ายพระหน่อนฤเบศเกศกษัตริย์ สั่งให้จัดของบูชาสถาผล
ใส่พานทองตามกันไปทั้งไพร่พล ชวนกันขนของไปวางกลางพิธี
ท่านพราหมณ์เฒ่าเอาตั้งบนเทวฐาน ส่งสักการกราบบังคมก้มเกศี
เชิญให้องค์พงศ์กษัตริย์สวัสดี อัญชุลีเทวฤทธิ์วิษณุกรม
สอนให้ว่ามนต์พราหมณ์ตามสังเกต ขอเทเวศมาช่วยชุบอุปถัมภ์
องค์มเหศวรเจ้าอย่างกล่าวคำ ทั้งพิษณุกรรมภุชพงศ์องค์นารายณ์
ขอพระพรให้ประสิทธิ์เป็นอิสระ ชัยชนะหมู่อรินทร์สิ้นทั้งหลาย
อธิษฐานการกระทำคำภิปราย แล้วถวายอภิวันท์อัญชุลี
ท่านพราหมณ์เฒ่าเอากระแจะมาเจิมพักตร์ ให้สูงศักดิ์ล้ำเลิศประเสริฐศรี
พลางอวยพรให้พิพัฒน์สวัสดี จงเปรมปรีดิ์ในสมบัติกษัตรา
ทั้งทุกข์โศกโรคภัยอย่าได้แผ้ว ให้คลาดแคล้วประจามิตรทุกทิศา
เสร็จอำนวยอวยสวัสดิ์กษัตรา พวกพฤฒาเอาน้ำสังข์ค่อยหลั่งลง
การสำเร็จเสร็จพิธีแล้วลีลาศ จากอาวาสแล้วให้มาบูชาหงส์
ครั้นแล้วเสร็จพาดำเนินเที่ยวเดินวง ชมสิ่งของเครื่องบรรจงครั้งบุราณ
กระถางหินศิลารอบอาวาส บุปผาชาติปลูกไว้ในสถาน
มีดอกดวงพวงพุ่มทั้งตูมบาน พิกุลกาญจน์ชงโคโยทะกา
มะลุลีมะลิวันพันกุหลาบ แก้วอังกาบรสสุคนธ์ปนบุหงา
ทั้งสาวหยุดพุทธชาดดาษดา กรรณิการ์กระถินกลิ่นขจร
ต้นคัดค้าวสาวหยุดแลพุดจีบ จำปาปีบนางแย้มแซมเกสร
ประยงค์ดอกออกช่ออรชร กลิ่นขจรหอมฟุ้งจรุงใจ
มีรูปสัตว์ต่างต่างวางเป็นแถว ทำด้วยแก้วแดงก่ำดูน้ำใส
ของบุราณตั้งเรียงเคียงกันไป ทั้งนอกในเทวฐานการบูชา
พฤฒาเฒ่าพาเที่ยวไปรอบวัด หน่อกษัตริย์ชมพลันทั้งหรรษา
ที่สงสัยไต่ถามพราหมณ์พฤฒา แกพรรณาเล่าแจ้งแสดงการณ์
แล้วชวนเชิญกลับมาที่อาศัย ทั้งพลไพร่ปรีดิ์เปรมเกษมศานต์
แต่หยุดยั้งรั้งราห้าทิวาร ลาอาจารย์พฤฒาลงมาเรือ
ถอนสมอช่อใบขึ้นใส่รอก แล้วแล่นออกรีบไปข้างฝ่ายเหนือ
ต้นหนดูเข็มใหญ่ในท้ายเรือ คัดหางเสือหมายมุ่งไปกรุงไกร
ทั้งเจ็ดลำตามกันรีบผันผาย แสนสบายข้ามมหาชลาไหล
เลียบละเมาะเกาะแก่งทุกแห่งไป แต่ใช้ใบมาในทางกลางนที
ได้สิบวันลมคล่องแต่ล่องแล่น จะข้ามแดนสำปันหนาชวาฉวี
เกิดเมฆแดงมีแสงดั่งอัคคี คลื่นก็มีลมกล้าสลาตัน
พัดกระพือฮือหวนป่วนระลอก กระฉ่อนกระฉอกเรือปัดสะบัดหัน
ต้นหนให้ลดใบลงฉับพลัน ฟ้าก็ลั่นเปรี้ยงเปรี้ยงเสียงคำรน
ประเดี๋ยวใจเป็นพายุระบุระบัด กระพือพัดหนาวเย็นเกิดเป็นฝน
มืดพยับอับแสงพระสุริยน ด้วยเมฆฝนดำมัวทั่วนภางค์
ระลอกซัดปัดผันกำปั่นเห ดั่งไกวเปลคลื่นตลบกระทบผาง
ไม่เห็นหนแถวที่วิถีทาง ออกลอยคว้างในมหาชลาลัย
พวกต้นหนคนชำนาญชาญสมุทร เห็นสิ้นสุดความรู้สู้ไม่ไหว
พวกเสนีรี้พลสกลไกร ต่างตกใจสั่นรัวทุกตัวคน
บ้างยกมือพัทยาเทพารักษ์ เจ้าสำนักเกาะแก่งทุกแห่งหน
ขอเชิญช่วยอย่าให้วายทำลายชนม์ ข้าจะบนบายศรีมีละคร
กับหัวหมูซ้ายขวาสุราไก่ เทพไทเจ้าละเมาะเกาะสิงขร
ขอให้สมคำข้าเหมือนว่าวอน ถึงนครแล้วจะทำดั่งรำพัน
ที่ลางคนบ่นว่าถ้าถึงบ้าน จะตั้งศาลบำบวงเจ้าสรวงสวรรค์
ทั้งไก่พะแนงแกงพล่าสารพัน ถวายไทเทวัญเจ้านที
ที่ลางคนบนตัวว่าจะบวช ถือศีลสวดอยู่กับเรือนเหมือนฤๅษี
จะห่มดองครองมุ้งของเรามี ผิงอัคคีบูชาไฟในเชิงกราน
ไม่กินข้าวกินปลาสารพัด มัธยัสถ์จำเริญศีลกินแต่หวาน
บำเพ็งเพียรภาวนาสมาทาน ตัดรำคาญจิตใจอยู่ในครัว
ขอกุศลผลพลาอานิสงส์ มาช่วยส่งค้ำจุนเถิดทูนหัว
ให้คลื่นลมหายตลอดให้รอดตัว จะบวชตัวเป็นแท้จนแก่เลย
ที่ลางคนภาวนาเรียกตาปู่ แม่อีหนูอย่างไรเล่าแม่เจ้าเอ๋ย
ไม่ช่วยจริงหรือหวะแกล้งละเลย ยังไม่เคยมาทะเลว้าเหว่ใจ
ครั้นจะบนบวชบ้างเหมือนอย่างเขา อ้ายเรื่องเล่าเรื่องเรียนเพียรไม่ไหว
อาจารย์เฆี่ยนนับร้อยน้อยเมื่อไร เล่าไม่ได้แต่ ก กา ถึงห้าปี
พลางร้องไห้ตายแท้อีแม่เจ้า ตัวมันสั่นเทาเทาดั่งเข้าผี
บ้างก็เดินลุกล้มไม่สมประดี ลมก็ตีเรือไปในสายชล
สิบห้าวันสิบห้าคืนเป็นคลื่นคลั่ง ไปกระทั่งเขตแคว้นแดนสิงหล
เมฆค่อยบางสางแสงพระสุริยน พื้นอำพนเรืองรางสว่างตา
ลมก็คลายหายหนาวพอเช้าตรู่ ทั้งคนผู้ก็ค่อยคลายวายทุกขา
ระหวยหิวด้วยกันหมดอดข้าวปลา ลุกขึ้นหารับประทานทั้งหวานมัน
ฝ่ายล้าต้าต้นหนค้นแผนที่ ออกมาคลี่ดูประเทศทุกเขตขัณฑ์
รู้ว่าเข้าเขตลังกาไม่ช้าพลัน ทูลพระองค์ทรงธรรม์โดยคดี
จำจะต้องแวะหาปลาแลข้าว เสบียงเราขาดลงกลางทางวิถี
จะเลี้ยงคนพลไพร่เห็นไม่มี ยังอีกสี่ห้ามื้อต้องซื้อเติม ฯ
๏ ฝ่ายพระหน่อภัทวงศ์ทรงสดับ จึ่งบังคับแก่อาณาปรีชาเฉลิม
แวะเข้าไปซื้อหาลงมาเติม พอเจือเจิมกว่าจะได้ไปพารา
ทั้งเรือรบเรือนำเจ็ดลำนั้น ก็พลัดกันหายไปอย่างไรหนา
เหลืออยู่สองสามลำที่ตามมา จะแวะหาซื้อเสบียงพอเลี้ยงกัน
จึ่งสั่งกับนายท้ายให้บ่ายเข้า ที่ตรงอ่าวลังกามหาสวรรค์
ต้นหนให้ชักใบขึ้นไปพลัน แล่นตามกันตรงเข้าอ่าวบุรินทร์
ทอดสมอรอเรียงเคียงขนาน พวกนายด่านเจ้าท่าชลาสินธุ์
จึงสั่งให้เรือตระเวนเจนวาริน ไปไต่ถามตามระบิลให้แจ้งใจ
กองตระเวนรีบมาหน้ากำปั่น พอถึงกันแล้วก็ถามตามสงสัย
ว่าเรือท่านนี้มาแต่เมืองใด ขายสิ่งไรหรือจึ่งมาพาราเรา
ขุนเสนีแจ้งความที่ถามไต่ จึ่งบอกไปโดยจิตไม่ปิดเขา
ข้าอยู่เมืองวายุภักษ์สำนักเนา พาลูกเจ้านครินทร์ปิ่นประชา
ไปไหว้พระเทวกรรมเมืองรามราช อภิวาทแล้วกลับมายังฝั่งมหา
สมุทรไทรีบไปยังเภตรา ใช้ใบมาตามทางกลางวาริน
ได้สิบวันเกิดพายุระบุระบัด เรือก็ซัดมาในท่าชลาสินธุ์
ไม่เห็นหนในนทีศีขรินทร์ ประเทศถิ่นมิได้แจ้งตำแหน่งจร
พึ่งมาเห็นสุริยันในวันนี้ พอถึงที่เกาะลังกาหน้าสิงขร
ขาดเสบียงเลี้ยงพหลพลนิกร จึ่งรีบร้อนเข้าทอดจอดเภตรา
จะขอซื้อข้าวปลากระยาหาร เหมือนว่าขานได้สมมาดปรารถนา
พอซื้อได้ของข้าวเราจะลา ไปพาราถิ่นประเทศเขตนคร
พวกเรือใช้ได้ความตามนุสนธิ์ ก็เร่งคนกลับมายังฝั่งสิงขร
เอาความแจ้งแก่ขุนด่านชานนคร ตามสุนทรรีบเอาคำนำไปเรียน
กับพระยาตาเฒ่าเมืองปากน้ำ แกแจ้งคำโดยสำเหนียกเรียกเสมียน
ให้มีบอกสารภาพไปกราบเรียน เสมียนเขียนเสร็จสรรพประทับตรา
ให้ม้าใช้รีบไปยังเมืองหลวง ตามกระทรวงทูลท้าวเจ้ามหา
นครินทร์ปิ่นนิเวศน์เกศลังกา เจ้าพวกม้าใช้รับไปฉับพลัน
ถึงแล้วตรงส่งให้พวกกรมท่า ที่ศาลาตามที่ขมีขมัน
พอเจ้าคุณกรมท่าเข้ามาพลัน เอาบอกนั้นเรียนความตามสุนทร
ท่านผู้ใหญ่รับเข้าไปพระโรงรัตน์ คอยกษัตริย์จะถวายลายอักษร
ป่างพระมิ่งมงกุฎสุดสาคร เสด็จจรออกที่นั่งมังคลา
สถิตแท่นเนาวรัตน์อดิเรก ได้เศวกฉัตรชัยในมหา
พร้อมขุนนางหมอบกลาดดาษดา เฝ้าพระปิ่นนคราบังคมคัล ฯ
๏ ฝ่ายพระจอมอิศรามหากษัตริย์ โองการตรัสความนิเวศน์ขอบเขตขัณฑ์
ตามประเพณีมาโดยสามัญ ทุกทุกวันมิได้ขาดราชการ
ฝ่ายปลัดกรมท่าเข้ามาเฝ้า พลางก้มเกล้าทูลแจ้งแถลงสาร
แล้วคลี่บอกอ่อนพลันมิทันนาน ว่าเมืองด่านปากน้ำนำคดี
ให้กราบทูลภูวไนยเจ้าไอศวรรย์ ว่ากำปั่นหน่อกษัตริย์พลัดกรุงศรี
ต้องพายุซัดมาในวารี มาทอดที่ปากอ่าวแล้วกล่าววอน
จะขอซื้อข้าวปลากระยาหาร จะโปรดปรานอย่างไรในอักษร
มาขอซื้อแก่อาณาประชากร ราษฎรกลัวอาญาฝ่าละออง
ไม่อาจรับจับจ่ายขายไปได้ มีบอกให้กราบประมูลทูลฉลอง
สุดแล้วแต่บาทาฝ่าละออง จะโปรดเกล้าเขาทั้งผองประการใด ฯ
๏ ป่างพระจอมนครินทร์ปิ่นกษัตริย์ สดับอรรถทราบประสงค์ทรงขานไข
ว่าอกเขาอกเราเศร้าฤทัย เคยพลัดไปเหนื่อยยากจากนคร
ทรมานร่างกายแทบวายวอด ความทุกข์ทอดหนักยิ่งกว่าสิงขร
อันหน่อเนื้อเชื้อกษัตริย์กำจัดจร พลัดนครแสนวิตกอกระกำ
ควรจะให้ข้าวของที่ต้องประสงค์ พอดำรงเหมือนช่วยชุบอุปถัมภ์
วิสัยเนื้อเชื้อกษัตริย์ฉัตรทองคำ ควรจะทำคุณไว้เป็นไมตรี
พระตรัสพลางทางสั่งกรมท่า ให้จัดหาของข้าวเหล้าอาหนี
ทั้งเครื่องกินต่างต่างแต่อย่างดี บรรดามีในประเทศเขตลังกา
เอาไปให้ในลำกำปั่นใหญ่ ว่าเราให้ตามมาดปรารถนา
อย่าต้องซื้อเครื่องเสบียงเลี้ยงโยธา ทั้งข้าวปลาเราจะให้ดั่งใจจง
ขุนอำมาตย์มาสั่งดั่งกระแส หาเรือแพใส่ของต้องประสงค์
ทั้งข้าวปลาสารพัดจัดประจง แล้วขนลงเรือใช้รีบไปพลัน
พอถึงลำกำปั่นใหญ่มิได้ช้า ขุนเสนาแจ้งจริงทุกสิ่งสรรพ์
ว่าพระจอมจักรพงศ์ผู้ทรงธรรม์ เจ้าเขตคันนัครินทร์ปิ่นลังกา
รับสั่งใช้ให้เราเอาข้าวสาร เครื่องคาวหวานต่างต่างกับมังสา
มาถวายหน่อกษัตริย์ขัตติยา ท่านจงพาเฝ้าองค์พระทรงชัย
พวกเสนาในกำปั่นครั้นแจ้งเหตุ ว่าปิ่นเกศเจ้าพิภพสบสมัย
จึ่งนำเข้าเฝ้าองค์พระหน่อไท แล้วทูลไขข้อคดีต่างปริดิ์เปรม ฯ
๏ ฝ่ายพระหน่อบพิตรอดิศร ค่อยสร่างร้อนคลายทุกข์สุขเกษม
จี่งปราศรัยเสนีด้วยปรีดิ์เปรม เธออิ่มเอมทั้งมหาเสนาพลัน
ขอบพระคุณกรุณาได้มาพิง ดีเหมือนหนึ่งแผ่นฟ้าสุธาสวรรค์
ท่านกวาบทูลแต่พระองค์ผู้ทรงธรรม์ ว่าเรานั้นอภิวาทบาทบงสุ์
พรุ่งนี้เช้าจะไปเฝ้าให้รู้จัก พระปิ่นปักภูวนาถราชหงส์
ขอบารมีทูลกระหม่อมพระจอมวงศ์ เป็นร่มธงป้องกันอันตราย
ขุนเสนีที่มาทูลลากลับ น้อมคำนับชวนกันรีบผันผาย
ทูลแถลงแห่งยุบลทั้งต้นปลาย บรรยายทูลท้าวเล่าแผ่นดิน ฯ
๏ กษัตริย์สุดสาครบวรนาถ ตรัสประภาษโดยในพระทัยถวิล
เขาภักดีจะมาหาในธานินทร์ โดยถวิลรับมาอย่าช้าที
ขุนเสนาบังคมบรมนาถ มาหมายบาดรถรัตน์ทั้งหัตถี
เครื่องพิณพาทย์กาหลแลดนตรี ทั้งธงสีเขียวแดงแย่งมังกร
ม้าประจำนำริ้วเป็นทิวแถว ผูกเครื่องแก้วแจ่มจำรัสประภัสสร
เสนานำกำกับพวกนิกร จากนครไปเมืองด่านชานชลา
กระบวนเรือเสื้อแดงแต่งสำหรับ ลงไปรับถึงกำปั่นท่านมหา
เสนีใหญ่รีบไปถึงนาวา ทูลกิจจาเชิญเสด็จประเวศวัง ฯ
๏ ฝ่ายพระหน่อนฤบาลชาญสมร ก็บทจรสมจิตที่คิดหวัง
เสด็จลงที่นั่งศรีมีบัลลังก์ พร้อมสะพรั่งเสวกามาในเรือ
กระบวนแห่แตรสังข์ประดังเสียง ประโคมเคียงเร่งพายขึ้นฝ่ายเหนือ
ถึงเมืองด่านที่สำหรับประทับเรือ จอดเข้าเหนือฉนวนน้ำแต่ลำทรง
ฝ่ายเสนาผู้กำกับไปรับเสด็จ พร้อมกันเสร็จเชิญพระบาทราชหงส์
สถิตเหนือวอสุวรรณอันบรรจง ให้แห่ตรงเข้าเขตนิเวศน์วัง
เดินกระบวนทวนธงเครื่องยงยุทธ์ ต่างรีบรุดแห่มาทั้งหน้าหลัง
เครื่องพิณพาทย์ครื้นเครงวังเวงดัง ถึงกระทั่งเวียงชัยในบุรินทร์ ฯ
๏ ป่างพระองค์ผู้ดำรงมไหสวรรย์ จรจรัลออกที่นั่งดั่งถวิล
ให้เชิญหน่อนาถท้าวเจ้าบุรินทร์ มาทั้งสิ้นกับมหาเสนาใน
เข้าพระโรงรจนามุกดาหาร พระผู้ผ่านโอภาพลางปราศรัย
พระหน่อนาถกราบกรานคลานเข้าไป บังคมไทจอมวังกรุงลังกา
พระไต่ถามตามเรื่องเมื่อเรือซัด หน่อกษัตริย์กราบประนมก้มเกศา
ทูลแถลงแจ้งยุบลแต่ต้นมา ให้ราชาทราบความตามสุนทร ฯ
๏ ฝ่ายพระองค์ผู้ดำรงอาณาจักร เธอพิศพักตร์หน่อกษัตริย์ประภัสสร
ฉวีวรรณลักขณาสถาพร ไม่แง่งอนราบคาบสุภาพดี
จึ่งว่าพ่อเป็นหน่อกษัตริย์ศักดิ์ จงรู้จักกันไว้เถิดประเสริฐศรี
อันบ้านเมืองก็จะได้เป็นไมตรี ถ้าแม้นมีทุกข์ถึงได้พึ่งกัน
นึกเหมือนญาติขาดเหลือจะเกื้อหนุน จงเคยคุ้นกันไว้สองไอศวรรย์
คิดเอาเหมือนญาติวงศ์เป็นพงศ์พันธุ์ ไปเดียดฉันท์สารพัดเลยนัดดา
พระบังคมก้มเศียรศิโรราบ บังคมกราบธิบดินทร์ปิ่นมหา
ขอสนองรองเบื้องพระบาทา กว่าชีวาจะวอดวายทำลายลาญ
พระตรัสว่าอย่าอาวรณ์ให้ร้อนเร่า อันเมืองเราต้นหนพลทหาร
รู้เขตแดนแผนที่มีชำนาญ จะจัดการเภตราให้พาไป
พระตรัสว่าสักห้าวันจึ่งค่อยกลับ ไปประทับเก๋งทองอันผ่องใส
พอหายเหนื่อยเมื่อยล้าจึ่งคลาไคล พระหน่อไทกราบก้มบังคมคัล
เสวกาพาไปพักตำหนักสวน ที่รัญจวนก็ค่อยคลายวายโศกศัลย์
ทั้งพราหมณ์เฒ่าราชครูอยู่ด้วยกัน ต่างค่อยบรรเทาทุกข์สุขสำราญ ฯ
๏ ฝ่ายพระสุดสาครบวรนาถ ขึ้นปรางค์มาศรจนามุกดาหาร
ดำรัสสั่งเหล่านางพนักงาน จัดเครื่องอานออกไปดั่งใจจง
เขาก็เป็นเชื้อกษัตริย์มัทราช ทั้งมารยาทสมสกูลประยูรหงส์
ดูเรียบร้อยน่าชมสมเป็นวงศ์ ไม่อาจองฝากตัวทั้งกลัวเกรง
ควรจะต้องอนุกูลการุญเขา แต่ยังเยาว์มั่นคงไม่โฉงเฉง
อันเมืองเขาก็เป็นธรรมควรยำเกรง ไม่ข่มเหงเหล่าอาณาประชากร
มเหสีฟังคดีพระผ่านฟ้า อยากเห็นหน้าพระกุมารชาญสมร
จึ่งกราบทูลปิ่นเกล้าเจ้านคร พระภูธรจงให้หามาข้างใน
จะได้ดูรู้จักกษัตริย์ชาติ มัทราชเชื้อพราหมณ์จะงามไฉน
พระตรัสว่าเราจะหามาข้างใน เจ้าปราศรัยให้งามตามบุราณ
แล้วสั่งให้จัดแจงแต่งของเลี้ยง ทั้งเครื่องเคียงข้าวปลากระยาหาร
ใช้สาวสาวเหล่านางพนักงาน ตั้งเครื่องอานเอาที่ดีมีอัชฌา
มเหสีสององค์มาทรงจัด สารพัดพร้อมหมดตามยศถา
ขึ้นตั้งที่แท่นจำนงอลงการ์ แล้วจัดหานางมากำกับสำรับเชิญ
๏ ฝ่ายพระจอมนครามหากษัตริย์ ออกแท่นรัตน์ลายกระหนกวิหคเหิน
สั่งเสนีผู้ใหญ่ให้ไปเชิญ องค์เจริญหน่อกษัตริย์ภัทวงศ์
เสนีรับอภิวาทกรุงกษัตริย์ แล้วรีบรัดไปทูลตามความประสงค์
ฝ่ายพระหน่อขัตติยาวราพงศ์ เสด็จตรงเข้าไปเฝ้าเจ้านคร
น้อมประนมก้มเกล้าบังคมกราบ ศิโรราบองค์บพิตรอดิศร
พระโอภาปราศรัยพลางให้พร จงถาวรพูนสวัสดิ์วัฒนา
แล้วเรียกให้จักรพงศ์ทรงเสวย ทั้งนมเนยเครื่องมัจฉมังสา
พนักงานเชิญเครื่องเนื่องกันมา ตั้งถวายกษัตราไม่ช้าที ฯ
๏ ฝ่ายพระสุดสาครบวรนาถ ตรัสประภาษเรียกหน่อกษัตริย์ศรี
มาเสวยด้วยกันในทันที พระภูมีแสนสงสารดั่งว่านเครือ ฯ
๏ ฝ่ายทั้งสองมเหสีอารีรัก ได้ยลพักตร์งามละไมวิไลเหลือ
ดูผิวพรรณผุดผ่องดั่งทองเจือ สมเป็นเชื้อพงศ์กษัตริย์ขัตติยา
แล้วปราศรัยไต่ถามถึงความยาก ได้ลำบากเคืองเข็ญเป็นนักหนา
จึ่งว่าพ่อหน่อกษัตริย์ขัตติยา ชันษาโฉมเฉลาได้เท่าไร
พระหน่อนาถภัทวงศ์ทรงสดับ น้อมคำนับทูลแจ้งแถลงไข
อายุได้สิบห้าปีต้องที่ไป บังคมไทเทวฤทธิ์พระอิศรา
ในสถานบ้านพราหมณ์รามราช ไปนบบาทเทวรูปเครื่องบุปผา
เอาแก้วเก้าเนาวรัตน์ไปบูชา เป็นเยี่ยงอย่างทำมาแต่บุราณ
พอเสร็จสรรพกลับลงมาเภตราใหญ่ จะแล่นไปยังนิเวศน์เขตสถาน
ออกเภตรามาสิบทิวาวาร บังเกิดการมืดคลุ้มชอุ่มควัน
เป็นพายุลมกล้าคงคาคลั่ง ไม่เห็นฝังเหนือใต้จะผายผัน
ทั้งมืดมิดปิดแสงพระสุริยัน คนทั้งนั้นไม่รู้แห่งตำแหน่งจร
สิบห้าวันพอสว่างกลางเวหา ถึงพาราบพิตรอดิศร
ได้พึ่งพาบารมีชุลีกร เหมือนบิดรมารดาสารพัน ฯ
๏ ฝ่ายเสาวคนธ์มณฑาสุลาลี ต่างเปรมปรีดิ์ชื่นชมภิรมย์ขวัญ
เชิญเสวยของตระการเครื่องหวานมัน เหมือนพงศ์พันธุ์กันเองอย่างเกรงใจ
หน่อกษัตริย์กราบกรานคลานไปนั่ง ที่โต๊ะตั้งเก้าอี้ทองอันผ่องใส
ฝ่ายพระจอมนครินทร์ปิ่นเวียงชัย สถิตในเก้าอี้ทองทั้งสององค์
พนักงานคลานเข้ามาเปิดเครื่อง ขนัดเนื่องสาวสำอางดั่งนางหงส์
บำเรอไทภูวนาถบาทบงสุ์ เหล่าอนงค์โบกปัดพัชนี
พวกจำเรียงเสียงซอประสานสาย ขับถวายสังคีตบ้างดีดสี
เรือนาดฆ้องฉิ่งกรับรับกันตี กระจับปี่โทนขลุ่ยรำมะนา
พวกคนพร้องร้องเรื่องระเด่นโหย อาดูรโดยแดดิ้นถวิลหา
เมื่อลมหอบน้องนุชบุษบา พระตามหาไปจนจบภพไกร
ไม่พานพบยาหยีที่เป็นคู่ เป็นสุดรู้สุดฤทธิ์จะคิดไฉน
จนสิ้นแดนแสนสลดระทดใจ ก็ต้องไปปะตาปาเป็นอายัน
มโหรีตีรับทั้งกรับฉิ่ง เสนาะพริ้งซอสีดีขยัน
พลางโหยหวนครวญเสียงจำเรียงรัน ถวายองค์ทรงธรรม์ในปรางทอง
เสวยเสร็จพระเสด็จขึ้นจากอาสน์ พระหน่อนาถกราบก้มประนมสนอง
ทูลลาไปสำนักตำหนักทอง แต่ตรึกตรองจะครรไลไปบุรินทร์ ฯ
๏ ฝ่ายกษัตริย์สุดสาครบวรนาถ จะยุรยาตรไปที่ธารละหานหิน
ชมแก้วเก็จเพชรสีมณีนิล ที่ก้อนศิลาลายข้างท้ายเมือง
จึ่งสั่งพวกเสนาโยธาหาญ ให้เตรียมการวอทองละอองเหลือง
ทั้งรถรัตน์แก้วมณีสีประเทือง พร้อมทั้งเครื่องบูชาเจ้าป่าดง
ถ้วนกำหนดสามปีที่สิงขร ต้องไปร่อนเพราะเป็นของต้องประสงค์
พวกข้างในเคยไปตามพระองค์ ใครประสงค์เก็บเอามาจาระไน
จอมกษัตริย์ตรัสว่าจะพาองค์ ภัทวงศ์ไปเขาเขินเนินไศล
เก็บแก้วเก็จเพชรมณีสีวิไล ได้เอาไปฝากท้าวเจ้านคร
พระจึ่งสั่งเสนีปรีชาฉลาด ให้เอาราชรถรัตน์ประภัสสร
ไปรับองค์ขัตติยามานคร จะพาจรไปลำเนาเขาโมรา
เก็บเพชรนิลจินดาหาหัวแหวน ไปเขตแดนแจกวงศ์เผ่าพงศา
เสนีรับโองการคลานออกมา ไปทูลหน่อกษัตรามิทันนาน
ฝ่ายพระหน่อภัทวงศ์ทรงสดับ น้อมคำนับปรีดิ์เปรมเกษมศานต์
จึงชวนพราหมณ์ผู้รู้ครูอาจารย์ จากสถานขึ้นรถบทจร ฯ
๏ ฝ่ายพระองค์ผู้ดำรงอาณาจักร ชวนสองนาฏนงลักษณ์ดวงสมร
กับบุตรีนางลาลีวันอันบวร เสด็จจรทรงรถาแล้วคลาไคล
กระบวนแห่แตรสังข์สะพรั่งพร้อม ประณตน้อมเดินเรียงเคียงไสว
ถึงเนินผาหน้าเขาลำเนาไพร พลไกรหยุดยั้งนั่งล้อมวง
ฝ่ายพระหน่อนฤเบศเกศกษัตริย์ ก็รีบรัดตามเสด็จเสร็จประสงค์
ถึงภูผาที่สุดหยุดรถทรง ดำเนินตรงไปเคารพอภิวันท์ ฯ
๏ ฝ่ายพระปิ่นลังกาอาณาจักร โองการทักปรีดิ์เปรมเกษมสันต์
แล้วชวนให้ไปบวงสรวงเทวัญ ที่เชิงชั้นเขาย้อยอันพร้อยพราย
มเหสีบุตรีก็ยุรยาตร ดำเนินนาดจรจรัลรีบผันผาย
ไปบวงสรวงเทพเจ้าที่เขาลาย พลางถวายเครื่องบุปผาสุมาลี
ฝ่ายพระหน่อนฤเบศเกศกษัตริย์ ชุลีหัตถ์บังคมก้มเกศ
ทั้งสองนางพลางว่ากับบุตรี อัญชุลีเชษฐาอย่าอาวรณ์
สุมาลัยบังคมประนมหัตถ์ หน่อกษัตริย์รับไหว้สายสมร
พระแลเล็งเพ่งพิศจิตอาวรณ์ ดั่งอัปสรลอยฟ้าลงมาดิน
ทั้งรูปทรงองค์นางเหมือนช่างวาด งามวิลาศเนตรขนงดังวงศิลป์
ฉวีวรรณเปล่งปลั่งดั่งลูกอิน ฉะงามสิ้นสารพัดไม่ขัดตา
แม้นได้น้องมาประคองเป็นคู่เคล้า ไม่จากเจ้าพุ่มพวงดวงยิหวา
ถ้ากลับวังแล้วจะตั้งทูลบิดา แต่งบรรณาการมาขออรไท
ข้างยุพยงเห็นองค์หน่อกษัตริย์ หวนประหวัดจะใคร่ชิดพิสมัย
กำลังรุ่นฉุนเฉียวเสียวฤทัย แต่จนใจไม่รู้จักจะทักทาย
ทั้งสองข้างต่างประหวัดแต่ขัดขวาง ให้อางขนางนึกพรั่นต่างผันผาย
ไปเลือกเก็บแก้วเก็จที่เพชรพราย ตามซอกชายเชิงผาคูหาบรรพ์
ทับทิมแซมแนมแก้วมรกต ล้วนเขียวสดแดงดีสีขยัน
ทั้งเพทายมุกดาสารพัน สีอัญชันพรายพร้อยล้วนพลอยนิล
ทั้งโกเมนบุษรามหาชาติ ระดาดาษซับซ้อนตามก้อนหิน
ทั้งไพฑูรย์เพรำน้ำเหมือนนิล ที่เหลืองสิ้นสีประสานสังวาลวาว
สีม่วงอ่อนซ้อนดำน้ำตะแบก ร้าวเป็นแสกแซมมณีล้วนสีขาว
ที่เรียกนิลดีปลาสร้อยสีพร้อยพราว คล้ายกับดาวแวมวับจับคีรินทร์
ต่างเลือกเก็บหัวแหวนแสนสนุก บ้างล้มลุกตามธารละหานหิน
นางสาวสาวชาวในนั่งไค้ดิน จะหานิลทำแหวนให้แสนงาม ฯ
๏ ฝ่ายพระองค์ผู้ดำรงมไหสวรรย์ ให้เลือกสรรเพชรที่ดีสีสยาม
ประทานหน่อภัทวงศ์ผู้ทรงนาม ที่เงาวาวรู้ร่วงดวงมณี
แล้วเสด็จไปยังโคกที่โคตรเพชร ชมแก้วเก็จหลายอย่างต่างต่างสี
บนชะง่อนก้อนผาหน้าคิรี ประสานสีโสภาโมราลาย
ที่ม่วงอ่อนซ้อนซับสลับขาว เป็นแสงวาวเขียวขจีมณีฉาย
ที่สีแสงแดงย้อยดูพรอยพราย เป็นลวดลายราวกับเขียนเจียนประจง
มีน้ำพุดุดั้นเป็นชั้นช่อง ศิลาทองเลี่ยนดีเป็นที่สรง
ที่ท้องธารละหานหินต้นลินจง บุษบงบัวผันสันตะวา
ก้ามกุ้งแกมแซมแทรกจอกกระจับ แลสลับเรียงรายทั้งซ้ายขวา
น้ำก็ใสสะอาดเย็นเห็นตัวปลา ทั้งซิวซ่าสร้อยทองละอองอิน
ปลาเนื้ออ่อนช่อนชะโดทั้งดุกด้อง ตะเพียนทองผุดว่ายในกระสินธุ์
ทั้งปูหอยลอยไล่เล็มไคลกิน กระดิกดิ้นผุดว่ายในสายชล
มีไม้ดอกงอกงามตามเชิงเขา เป็นเหล่าเหล่าเรียงรายทั้งไม้ผล
ต้นลั่นทมนมสวรรค์อินจันทน์ปน รสสุคนธ์มณฑาสารภี
ทั้งคัดเค้าสาวหยุดพุทธชาด ระดาดาษงอกงามตามวิถี
มะลิวันกรรณิการ์จำปาจำปี มะลุลียี่โถโยทะกา
พิกุลแก้วกาหลงดงนางแย้ม ยี่สุ่นแซมกุหลาบงอกตามซอกผา
ต้นซ่อนกลิ่นกลิ่นระคนปนชบา แย้มผกาเกสรขจรขจาย
ที่ไม้ผลต้นมะทรางมะปรางม่วง ลูกเป็นพวงดาษดาทั้งหว้าหวาย
มะตูมตาดยอยมต้นนมควาย ลำไยรายขึ้นเรียงเคียงมะเฟือง
ทั้งลิ้นจี่สีแดงดั่งแสงชาด มะดูกดาษผลหอมสุกงอมเหลือง
พะวาต้นสุกแดงแสงประเทือง ขึ้นเป็นเรื่องตามแถวแนวอรัญ
ฝูงวิหคนกการะดาดาษ ดูเกลื่อนกลาดจำเรียงส่งเสียงขัน
กระทาเขาเค้ากู่เบญจวรรณ นกอังชันแก้วดุเหว่าเร้าตะโกน
กระลุมพูหมู่กระตั้วกระเต็นเต้น กระสาเผ่นบินโดดบ้างโลดโผน
ฝูงนกเงือกผกโผจิงโจ้โจน กระรอกโหนรังร้องก้องไพรวัน
ขมิ้นอ่อนร่อนราคอยหาฝูง มยุรยูงฟ้อนหางอย่างกังหัน
ฝูงแขกเต้าเจ่าจับร้องรับกัน เบญจพรรณเป็ดหงส์ส่งสำเนียง
ฝูงอิลุ้มกระลุมพูหมู่ตะขาบ กระจิบกระจาบซังแซวจะแจ้วเสียง
ตะลอนฟางย่างย่องจับมองเมียง กระเรียนเรียงเดินรายตามชายดอน
เหล่าฝูงสัตว์จัตุบาทวิ่งกลาดเกลื่อน กระทิงเถื่อนมฤคาฝูงกาสร
นรสิงห์สิงหนัดอัสดร กิเลนซอนซอกเขาลำเนาเนิน
ฝูงเลียงผาพาพวกเลียงผาเผ่น บ้างโลดเต้นไต่เต้าบนเขาเขิน
กระจงจามรีสิงห์วิ่งริมเนิน ละมั่งเดินปนละมั่งทั้งกวางทราย
ล้วนฝูงสัตว์จัตุบาทผาดผยอง วิ่งคะนองตามกันบ้างผันผาย
พระชมสัตว์เพลิดเพลินตามเนินทราย พอลมชายบ่ายแสงสุริยน
ให้เลิกพลลังกาโยธาหาญ กลับสถานเวียงชัยไปสิงหล
ขึ้นรถาพากันจรดล ทั้งไพร่พลเสนาเข้าธานินทร์ ฯ
๏ ฝ่ายพระหน่อนฤเบศเกศกษัตริย์ คิดประหวัดหวนให้ฤทัยถวิล
ถึงนงนุชกัลยายุพาพิน แทบจะดิ้นแดโดยโหยรัญจวน
ได้ยลพักตร์เยาวลักษณ์วิไลสมร ทุรนร้อนทรวงในฤทัยหวน
ลงนิ่งนอนกรพาดนลาฏครวญ ละห้อยหวนในอารมณ์ยิ่งตรมตรอม
ทำฉันใดจึ่งจะได้สมรมิตร มาร่วมคิดร่วมเชยระเหยหอม
คะนึงนวลครวญคร่ำระกำตรอม เหลือจะออมอดรักหักอารมณ์
จนเดือนเที่ยงเสียงนกวิหคร้อง ประสานซ้องเกริ่นคู่ที่สู่สม
นิจจาอกเหมือนกับตกทะเลจม ฝืนอารมณ์กลับเข้าในที่ไสยา ฯ
๏ ฝ่ายพราหมณ์เฒ่าเข้าใจจึ่งไต่ถาม พระแจ้งความให้แกฟังที่กังขา
พฤฒาเฒ่าเข้าใจในตำรา ดวงชะตาภัทวงศ์คงจะดี
พระพุธถึงจันทราว่าจะได้ อรไทองค์เอกอภิเษกศรี
จะสมบูรณ์พูนพิพัฒน์สวัสดี คงเป็นศรีนคราสถาพร
แกจึ่งว่าอย่าทุกข์ไปเลยพ่อ กลับมาขอคงได้ชมสมสมร
เป็นคราวเคราะห์ดีหนาอย่าอาวรณ์ กลับนครรีบมาอย่าช้าที
พระกุมารฟังสารพฤฒาแถลง ประจักษ์แจ้งปรีดิ์เปรมเกษมศรี
พรุ่งนี้เช้าเข้าไปเฝ้าพระภูมี ดูท่วงทีไทท้าวเจ้านคร
ครั้นพูดจาพาทีกันเสร็จสรรพ ไปประทับแท่นรัตน์ปัจถรณ์
ฝ่ายโฉมยงองค์ธิดาพะงางอน ให้อาวรณ์ร้อนฤทัยเมื่อไสยา
หวนคะนึงถึงพระหน่อวรนาถ ยามไสยาสน์พลิกฟื้นตื่นผวา
ให้เคลิ้มเคล้นเห็นหน่อกษัตรา มาพูดจาแจ้วเสียงในเวียงวัง
นางลุกไปเที่ยวมองทุกห้องหับ นอนไม่หลับโหยไห้อาลัยหวัง
จึ่งปลุกสี่พี่เลี้ยงเคียงบัลลังก์ ลุกขึ้นฟังสำเนียงเสียงผู้ใด
มาเรียกน้องสองครั้งฟังไม่แน่ ไปดูแลเถิดคงรู้อยู่ที่ไหน
นางพี่เลี้ยงจุดเทียนเที่ยวเวียนไป ไม่พบใครกลับมาทูลมูลความ ฯ
๏ ฝ่ายพระนุชบุตรีศรีสมร ยิ่งอาวรณ์หวาดไหวพระทัยหวาม
ให้ค้นคว้าหาที่ไหนไม่ได้ความ นางโฉมงามร้อนรนกระวนกระวาย
พี่เลี้ยงดูรู้แจ้งไม่แคลงจิต จะดับพิษดาลเดือดให้เหือดหาย
จึ่งกล่าวคำแสร้งเสเพทุบาย ไปเนินท้ายวันนี้ทีจะเป็น
เทพารักษ์ทักทายสายสมร ที่สิงขรเหนือไศลจึ่งให้เห็น
เป็นเที่ยงแท้แน่ตระหนักจึ่งหักเป็น จะต้องเซ่นสรวงเจ้าที่เข้าคน
เทพเจ้าเขานี้ใช่ผีสาง ดูท่าทางนานไปจะให้ผล
รุ่งพรุ่งนี้พี่จะออกไปบอกบน เอานุสนธิ์ข้อคดีไปนี้แจง ฯ
๏ นางฟังดูรู้ว่าเขารู้เท่าถึง ที่รุมรึงทรวงเศร้าเล่าแถลง
เอาความลับทับทวีออกชี้แจง จะแอบแฝงอยู่ก็เห็นไม่เป็นการ
ด้วยความรักหนักเท่าภูเขาทับ เหลือจะดับทรวงร้อนดั่งศรผลาญ
จึ่งว่าพี่ชี้ช่องช่วยตรองการ จะบนบานเป็นไฉนได้เมตตา
พี่เลี้ยงฟังรู้แน่ว่าแผลพิษ พอสะกิดเล็บกระทั่งถึงมังสา
จึ่งทูลองค์มิ่งมิตรพระธิดา จะอาสาให้ประจักษ์ที่ทักทาย
นางโฉมยงทรงห้ามปรามพี่เลี้ยง กระซิบเสียงแม้นมิสมอารมณ์หมาย
ฉวยอื้อฉาวราวกับไฟไหม้กระจาย จะได้อายแก่อาณาประชาชน
พี่เลี้ยงว่าอย่าทุกข์ไปเลยแม่ ที่บาดแผลมิให้แพร่งแห่งนุสนธิ์
อย่าอาวรณ์ร้อนใจในกมล อันเล่ห์กลคงจะเห็นไม่เป็นไร
บุราณว่ามีดอกจึ่งออกผล แม้นกังวลผูกจิตพิสมัย
จะได้ดูรู้รักประจักษ์ใจ พี่ออกไปก็จะแจ้งแห่งคดี
นางโฉมยงทรงฟังพี่เลี้ยงเฉลย ค่อยเสบยปรีดิ์เปรมเกษมศรี
พลางขึ้นแท่นไสยาสน์อาสน์มณี ยิ่งทวีความรักหนักอุรา
คะนึงในสักเมื่อไรจะรุ่งเช้า จะฟังข่าวเรื่องหลังที่กังขา
ให้เคลิ้มเคล้นเห็นหน่อกษัตรา เธอเข้ามาอิงแอบแนบสกนธ์
แล้วฝันว่านาคาวราฤทธิ์ มาพ่นพิษร้อนรุ่มทุกขุมขน
แล้วรวบรัดมัดไว้แทบวายชนม์ นางดิ้นรนก็พอฟื้นตื่นนิทรา
แล้วเล่ากับนารีสองพี่เลี้ยง น้องฝันเพียงชีวังจะสังขาร์
ว่านาคกระหวัดรัดน้องไว้ตรึงตรา แล้วพ่นพิษเต็มอุราทั้งกายกร
น้องยิ่งร้องยิ่งรัดสะพัดผัน ตัวยังสั่นกลัวฤทธิ์ดั่งพิษศร
ฉันหมายจิตว่าชีวิตจะม้วยมรณ์ พอตื่นนอนนาคร้ายก็หายไป ฯ
๏ นางพี่เลี้ยงฟังสุบินไม่กินแหนง ก็รู้แจ้งมั่นคงไม่สงสัย
ตำราฝันว่าผู้ชายเขาใส่ใจ แม้นออกไปคงจะสมอารมณ์ตรอง
แล้วจึ่งว่าความวิตกในอกแม่ พี่เห็นแน่เหมือนประสงค์จำนงสนอง
พอรุ่งเช้าพี่จะไปดั่งใจปอง ดูทำนองก็คงแจ้งแห่งคดี
แต่พูดกันสามคนจนสว่าง อาทิตย์สางส่องฟ้าในราศี
นางพี่เลี้ยงผลัดผ้าเรียกนารี เชิญพระศรีพานกลมเครื่องถมยา
พาพวกชาวเครื่องเสวยเคยไปตั้ง พร้อมสะพรั่งตามกันต่างหรรษา
แล้วรีบไปในสวนสุมาลา นางพี่เลี้ยงเดินหน้าพาสุรางค์
พวกเชิญเครื่องคาวหวานคลานไปตั้ง บนที่นั่งเก๋งพักตำหนักขวาง
พอกษัตริย์ภัทวงศ์ทรงสำอาง เสร็จเยื้องย่างออกจากตำหนักจันทน์
คะนึงคิดจิตพะวงถึงนงลักษณ์ พอยลพักตร์พวกเหล่านางสาวสรรค์
สมประสงค์ตรงที่คิดจิตผูกพัน พระทรงธรรม์เอื้อนอรรถตรัสภิปราย
ได้ปะพี่วันนี้เป็นบุญหนัก ขอพึ่งพักอนุกูลอย่าสูญหาย
อันตัวน้องเจ็บไข้ไม่สบาย เหลือภิปรายเล่าให้ผู้ใดฟัง
เห็นแต่พี่นี้จะแก้ที่แผลเจ็บ ที่เมื่อยเหน็บในอารมณ์ได้สมหวัง
เอนดูฉันให้ตลอดรอดชีวัง แม้นสมดั่งปรารถนาที่อาวรณ์
ไม่ลืมคุณพี่จนตายวายชีวาตม์ ขอพิงพาดแอบอิงเป็นสิงขร
ให้สมซึ่งวาจาน้องว่าวอน ช่วยฉุดถอนโรครักที่หนักทรวง ฯ
๏ ฝ่ายนารีพี่เลี้ยงเฝ้าเคียงอาสน์ เห็นหน่อนาถทุกข์ใจนั้นใหญ่หลวง
จึ่งทูลว่าอย่าระทมตรมพระทรวง จะดับง่วงเหงาใจให้หายประชวร
ให้สมซึ่งฝ่าพระบาทปรารถนา พระเมตตาอนุกูลอย่าหุนหวน
ต้องรอราช้าไว้พอใคร่ครวญ ถ้าแม้นด่วนเร็วไปไม่ได้การ
พระทรงฟังชื่นชมสมประสงค์ ถอดธำมรงค์เพชรมณีสีประสาน
ฝากถวายโฉมเฉลาเยาวมาลย์ ของบุราณน้องน้อยใส่ก้อยมา
พี่เลี้ยงรับธำมรงค์ของทรงฤทธิ์ สมความคิดโดยมาดปรารถนา
เสวยเสร็จแล้วประมูลนางทูลลา รีบเข้ามาถึงปราสาทราชวัง
ขึ้นมนเทียรเฝ้าองค์นางนงลักษณ์ แจ้งประจักษ์ทูลเรื่องแต่เบื้องหลัง
ฝ่ายสุมาลัยอนงค์ได้ทรงฟัง สมที่หวังค่อยสบายวายอาวรณ์
แล้วพี่เลี้ยงเมียงชม้ายถวายแหวน นางยิ่งแสนชื่นในฤทัยสมร
แล้วตรัสพลางทางว่าด้วยอาวรณ์ พี่รีบจรกลับไปดั่งใจจง
แล้วจัดของตอบแทนที่แหวนก้อย เอาสายสร้อยที่เป็นของต้องประสงค์
กับสไบตาดบางที่นางทรง ใส่ในพานลงยาราชาวดี
ส่งให้นางพี่เลี้ยงไปถวาย พระโฉมฉายจอมเจิมเฉลิมศรี
พี่เลี้ยงรับของพลันด้วยทันที จรลีรีบไปมิได้นาน
ถึงสำนักตำหนักใหญ่ที่ในสวน ตั้งที่ควรทูลถวายแล้วไขขาน
ว่าพระนุชนงเยาว์ลำเพาพาล สร้อยสังวาลกับสไบถวายมา
แล้วให้ฉันทูลถามเป็นความลับ อย่าให้นับวันคอยละห้อยหา
แม้นพระองค์ทรงธรรม์กรุณา จงรีบมาเร็วพลันในทันที
พระตรัสว่าถ้าไปถึงนิเวศน์ จะทูลองค์ทรงเดชทั้งสองศรี
ให้แต่งราชสารมาไม่ช้าที ขอพระนุชบุตรีร่วมชีวัน
ถึงตัวไปใจน้องยังอยู่นี่ จริงนะพี่สารพัดความสัตย์ฉัน
ไม่ลืมมิตรจิตรักเหมือนร่วมครรภ์ ไม่เสกสรรจริงหนาเหมือนพาที
สองพี่เลี้ยงทูลลามานิเวศน์ เล่าแถลงแจ้งเหตุพระโฉมศรี
นางฟังคำร่ำว่าแสนปรานี เธอพาทีตามตรงไม่วงวน
ครั้นจะห้ามปรามไว้มิให้กลับ อันความลับก็จะแพร่งทุกแห่งหน
จะได้อายอาณาประชาชน จะว่าซนหาคู่คบผู้ชาย ฯ
๏ ป่างพระจอมนครินทร์ปิ่นสิงหล ภูวดลเสด็จมาเวลาสาย
พร้อมพหลพลไกรทั้งไพร่นาย น้อมถวายอภิวาทบาทบงสุ์
หน่อกษัตริย์ขัตติยาก็มาเฝ้า พระปิ่นเกล้าจอมสกูลประยูรหงส์
พระปราศรัยหน่อกษัตริย์ภัทวงศ์ โดยจำนงที่จะได้ไปบุรี
พระสั่งพวกอาสาจามตามตำแหน่ง ให้จัดแจงเภตรากะลาสี
ทั้งกัปตันต้นหนที่คนดี รู้แผนที่ชำนาญการคงคา
เอาเรือกำปั่นสุวรรณหงส์ ปักทวนธงเรียงรายทั้งซ้ายขวา
ให้เป็นลำที่นั่งทรงองค์นัดดา ขุนเสนาไปด้วยช่วยระวัง
เอาเรือรบเรือใช้ไปให้ด้วย จะได้ช่วยโอบอุ้มช่วยคุ้มขัง
พรุ่งนี้เช้าเขาจะได้ระไวระวัง พระตรัสสั่งสรรพเสร็จเสด็จจร
ขึ้นปรางค์มาศราชวังในจังหวัด สั่งให้จัดเนาวรัตน์ประภัสสร
กับเครื่องต้นลายกุดั่นอันบวร กรรเจียกจรมงกุฎบุษรา
ครั้นรุ่งเช้าท้าวออกพระโรงรัตน์ หน่อกษัตริย์แต่งองค์ทรงภูษา
ไปเฝ้าองค์พงศ์กษัตริย์ขัตติยา แล้วทูลลาจอมพิภพจบสกล
พระประทานเครื่องทรงอลงกต เป็นเกียรติยศตามสกูลประยูรหงส์
หน่อกษัตริย์อภิวาทบาทบงสุ์ แล้วทูลองค์ธิบดินทร์นรินทร
ข้าขอเป็นเกือกทองฉลองบาท จนสิ้นชาติในพระองค์ผู้ทรงศร
แม้นไปถึงนคราสถาพร แล้วจะจรกลับมาปองฉลองคุณ
พระตรัสพลางทางว่านัดดาเอ๋ย ได้คุ้นเคยขาดเหลือจะเกื้อหนุน
พ่อรีบไปเถิดนะเดชะบุญ อย่าเคืองขุ่นภิญโญเดโชชัย
ไปถึงวังแล้วจงทูลพระบิตุเรศ สองนิเวศน์ไปมาได้อาศัย
แม้นมีทุกข์ขุกเข็ญเป็นอย่างไร จงบอกให้ถึงกันดั่งสัญญา
พระตรัสเสร็จแล้วเสด็จยุรยาตร พระหน่อนาถไปชานพักตำหนักขวา
แล้วตรัสสั่งสาวใช้ให้ไคลคลา ไปเรียกสองกัลยามาเร็วพลัน
ว่านัดดาเขาจะลาไปนคเรศ ถิ่นประเทศกรุงไกรไอศวรรย์
พวกสาวใช้รีบไปบังคมคัล อภิวันท์ทูลแถลงแจ้งคดี
ทั้งสององค์ทรงสดับการรับสั่ง รีบมายังปรางค์มาศปราสาทศรี
พาสุมาลัยนุชพระบุตรี จรลีรีบมาด้วยอาวรณ์ ฯ
๏ ฝ่ายพระหน่อนฤเบศเกศกษัตริย์ พอยลมิตรจิตประหวัดแล้วทอดถอน
แม้นมิห่วงบิตุรงค์องค์มารดร ไม่จากจรนครังกรุงลังกา
แข็งพระทัยกราบก้มประนมสนอง มเหสีทั้งสองตามซ้ายขวา
อภิวาทบาทมูลขอทูลลา ไปพาราเขตนครเพราะร้อนรน
ทั้งสองนางต่างองค์คิดสงสาร จึ่งประทานพรสวัสดิ์พิพัฒน์ผล
จงอิ่มเอมเปรมปราในสากล ครองมณฑลสืบวงศ์ดำรงวัง
หน่อกษัตริย์ภัทวงศ์ทรงสดับ น้อมคำนับทูลไปดั่งใจหวัง
แม้นไปถึงนเรศนิเวศน์วัง ได้เฝ้าทั้งบิตุราชมาตุรงค์
จะทูลลากลับมาอภิวาท ฉลองบาทภูวไนยเหมือนใจประสงค์
พระคุณเจ้าจอมจังหวัดยิ่งญาติวงศ์ พระองค์ทรงกรุณาทั้งปรานี ฯ
๏ ฝ่ายโฉมสร้อยสุมาลัยประไพพักตร์ นางนงลักษณ์ร้อนจิตดั่งพิษฝี
พอสบเนตรอภิวันท์อัญชุลี ไม่พาทีอัดอั้นตันอุรา
หน่อกษัตริย์รับหัตถ์ยิ่งหนักจิต ดังศรพิษดูดเลือดเชือดมังสา
แต่แข็งขืนกลืนกลั้นชลนา มิให้จับกิริยาในทำนอง
แม้นมิเกรงทรงฤทธิ์บิตุราช จะอุ้มนุชสุดสวาทผาดผยอง
เป็นจนใจจนจิตแต่คิดตรอง จนบ่ายสองโมงประมูลแล้วทูลลา ฯ
๏ ฝ่ายพระจอมนครินทร์ปิ่นนิเวศน์ พระทรงเดชเสด็จไปส่งเหมือนวงศา
ออกจากวังพรั่งพร้อมขุนเสนา ทรงรถาไปถึงด่านชานบุรินทร์
จนลงเรือกำปั่นสุวรรณหงส์ ให้ชักธงพร้อมสะพรั่งดั่งถวิล
ถวายบังคมท้าวเจ้าแผ่นดิน พร้อมกันสิ้นแล่นออกนอกสันดอน ฯ
๏ ฝ่ายพระจอมลังกามหากษัตริย์ กลับจังหวัดขึ้นสุวรรณบรรจถรณ์
สุขเกษมเปรมปราสถาวร ด้วยสองนางบังอรในปรางค์ปรา ฯ
๏ จะกล่าวกลับจับเรื่องเมืองวายุภักษ์ กษัตริย์ศักดิ์สูงชาติวาสนา
เมื่อให้หน่อภัทวงศ์องค์บุตรา ไปวันทาเทวฐานเห็นนานครัน
เกินกำหนดนานหนักหนาไม่มาถึง ท้าวรำพึงแสนวิโยคยิ่งโศกศัลย์
มเหสีโหยหวนรัญจวนครัน พระญาติวงศ์พงศ์พันธุ์ต่างทุกข์ทน ฯ
๏ ป่างพระปิ่นนคเรศเกศกษัตริย์ โทมนัสมิได้แจ้งแห่งนุสนธิ์
จึงให้หาโหรามาบัดดล พระจุมพลตรัสถามตามสงกา
โหรคำนับรับรสพจนารถ ลงเลขคาดเดือนวันชันษา
ราหูจรตามจักรถึงลัคนา ในตำราว่าวิบัติกำจัดจร
ประเดี๋ยวนี้พุธประเวศถึงเขตจันทร์ เกษมสันต์ภิญโญสโมสร
พฤหัสบดีเป็นเดชาพยากรณ์ ทายว่าจรไปทักษิณจะภิญโญ
ท่านผู้ใหญ่ให้ลาภจะทราบข่าว ในเรื่องราวตามคัมภีร์ดีอักโข
ทั้งจะได้มิ่งมิตรเป็นอิศโร จะใหญ่โตสมวงศ์พงศ์ประยูร
ในเจ็ดวันไม่ช้าจะมาถึง เหมือนคำนึงทูลไทเจ้าไอศูรย์
ตามตำรับขับไล่ในตระกูล นเรนทร์สูรจงทราบคำข้าทำนาย ฯ
๏ ฝ่ายพระจอมภพไกรยังไม่หวัง จึ่งตรัสสั่งสามนต์คนทั้งหลาย
ให้ไปหามดท้าวลงเจ้านาย จะได้ทายให้ตระหนักประจักษ์ความ
เสนารับอภิวาทจอมกษัตริย์ ต่างเดินลัดเลี้ยวไปเที่ยวไต่ถาม
หาอีเฒ่าเจ้ามารยาพวกบ้ากาม จะได้ถามเรื่องราวให้เข้าใจ
ครั้นถึงเรือนอีเฒ่าพวกเจ้าเล่ห์ ขึ้นบนเคหาพลางทางขานไข
ว่าวันนี้มีรับสั่งพระภูวไนย ให้ถามไต่ยายเฒ่าเชิญเจ้าลง
จะใคร่แจ้งแห่งคดีพระหน่อนาถ เสร็จลีลาศหายไปอย่าใหลหลง
หรือเป็นเหตุเภทภัยอย่างไรจง ท่านช่วยทรงถามเจ้าให้เข้าใจ
อียายเฒ่าเข้าในห้องเดินย่องแย่ง หยิบผ้าแดงนุ่งออกมาแล้วปราศรัย
ว่านายคอยไต่ถามเนื้อความใน จะเชิญไทอารักษ์ให้ทักทาย
แล้วมันนั่งพนมมือถือดอกไม้ ร่ำพิไรเหมือนอย่างจิตที่คิดหมาย
ประเดี๋ยวหนึ่งทำสั่นแล้วบรรยาย เจ้าทั้งหลายพากันมาเรียกหาเรา
จะไต่ถามความอะไรจงไขขาน จะบนบานเอาอะไรมาให้เขา
หรือจะถามหรือจะซักการหนักเบา เฮ้ยออเจ้าว่าไปจะใคร่ฟัง
เสวกาว่ามีรับสั่งใช้ ให้ถามไต่เจ้าพ่อที่ข้อหลัง
พระราชบุตรสุดสวาทนิราศวัง ไปไหว้ทั้งเทวฤทธิ์พระอิศรา
ที่เมืองพราหมณ์รามราชอาวาสวัด หน่อกษัตริย์หายไปอย่างไรหนา
ขอเชิญช่วยแสดงแจ้งกิจจา จะกลับมาหรือจะสูญประยูรวงศ์ ฯ
๏ ฝ่ายอีเฒ่ามารยาหลับตานิ่ง จะบอกจริงจำไว้อย่าใหลหลง
กำปั่นแตกแต่ไม่ตายวายชีวง ไปอยู่ดงแดนป่าพนาลัย
อีกสามปีตามไปจะได้ข่าว อันเรื่องราวมีมาอย่าสงสัย
แล้วมันทำสั่นงกเหมือนตกใจ เร่งรีบไปติดตามในสามปี
แล้วก็ทำล้มผางวางดอกไม้ มารยาให้เขาเห็นว่าเป็นผี
หาเข้าจริงสิงกายรู้ร้ายดี พอเป็นที่หากินด้วยลิ้นลม
อีเจ้าเล่ห์เพทุบายได้หลายอย่าง ทำท่าทางหลอกเอาข้าวขนม
ทั้งเงินเบี้ยคาวหวานพานอุดม ด้วยลิ้นลมสกปรกโกหกกิน
พวกเสนาได้ความที่ถามไต่ ก็กลับไปทูลองค์พระทรงศิลป์
ฝ่ายพระจอมนคราเจ้าธานินทร์ นิยมยินเชื่อกลอีคนทรง
ให้รุ่มร้อนผ่อนอารมณ์แทบลมจับ แล้วก็กลับหวนคิดพิศวง
ปรึกษากับอำมาตย์พระญาติวงศ์ ให้รีบลงเภตราอย่าช้าที
ทั้งเรือน้อยเรือใหญ่เอาไปด้วย จะได้ช่วยหาไปในวิถี
พวกแม่มดว่าให้ตามถึงสามปี ว่าอยู่ที่ภูผาชายสาคร
พวกเสนามาจัดเรือกำปั่น พลขันธ์คั่งคับสลับสลอน
ถือเสน่าหลาวโล่แลโตมร พร้อมนิกรรีบตรงไปลงเรือ
ขนเสบียงอาหารลงบรรทุก ทั้งดิบสุกจัดใส่ไปให้เหลือ
อีกสามวันพร้อมกันจะออกเรือ บ้างเบิกเสื้อเบิกหมวกทุกพวกไป ฯ
๏ จะกล่าวสามกำปั่นที่พรายพลัด ระลอกซัดไปตามสายน้ำไหล
สิบสามวันถึงนิเวศน์เขตกรุงไกร สุลาลัยเมืองด่านชานบุรินทร์
แวะเข้าซื้อข้าวปลากระยาหาร ที่ชาวบ้านริมท่าชลาสินธุ์
พอเบียดเบี่ยงเลี้ยงดูสู่กันกิน ออกจากถิ่นสุลาลัยใช้ใบมา
เที่ยวแวะตามเกาะแก่งทุกแห่งหน ขึ้นไปค้นทุกตำแหน่งแสวงหา
ไม่ได้ข่าวเจ้านายหลายทิวา ก็แล่นมาตามทางกลางนที
พอแลเห็นเกาะใหญ่อยู่ในน้ำ จวนจะค่ำดูแดงเป็นแสงสี
ดอกไม้เพลิงส่องสว่างกลางคิรี เสียงดนตรีอื้ออึงคะนึงใน
ลมก็เงียบเรียบคลื่นพื้นสมุทร จะแล่นรุดรีบไปก็ไม่ไหว
ต้องรอราหน้าหาดประหลาดใจ เหมือนคนฉุดยุดไว้ทั้งสามลำ
ต่างชวนกันแลเขม้นก็เห็นศาล ที่สถานพร้อยพรายเป็นลายขำ
ที่ขาวช่วงดวงมณีสอดสีดำ ที่แดงก่ำรุ้งร่วงเหมือนดวงดาว
แล้วแลเห็นเป็นรูปเทพารักษ์ ถือตรีจักรรัศมีเป็นสีขาว
ทั้งกาหลดนตรีเสียงตีกราว พวกคนเหล่านั้นขึงตะลึงตะไล
แต่เสนีที่เป็นนายเรือกำปั่น ดูเชิงชั้นมั่นคงไม่สงสัย
เห็นจะเป็นเทวาสุลาลัย อยู่ที่ในเกาะขวางกลางนที
พลางจัดแจงของบูชาสมาโทษ อ่อนศิโรตม์ขอทางกลางวิถี
ให้พบปะเจ้านายร้ายหรือดี จะจรลีไปอยู่ไหนไม่ได้ความ ฯ
๏ ฝ่ายเทวาอารักษ์ลักษมี ออกจากที่แท่นจำลองแล้วร้องถาม
ว่าจะไปไหนจงแจ้งแสดงความ ดั่งเราถามบอกไปเหมือนใจจง
ฝ่ายเสนีได้สดับคำนับแถลง แล้วเล่าแจ้งความไปที่ใหลหลง
พลัดเจ้านายตายเป็นไม่เห็นองค์ เรือก็หลงเลยมาในสาชล
เที่ยวติดตามถามไต่ไม่ได้ข่าว ทุกอู่อ่าวมิได้แจ้งทุกแห่งหน
ขอเทพไทในมหาทะเลวน แจ้งยุบลจะได้คิดไปติดตาม ฯ
๏ ฝ่ายเทพาอารักษ์ลักษมี ยกหัตถ์ชี้บอกให้ดั่งไต่ถาม
รีบไปทางทิศใต้จะได้ความ ไปอีกสามวันจะพบประสบกัน
อย่ารอราช้าอยู่ในที่นี่ ภัยจะมีพวกยักษ์มักกะสัน
มันกินคนหลงมาเสียกว่าพัน รีบผายผันไปให้พ้นตามหนทาง
แล้วอารักษ์ลักษมีกลับที่อยู่ พวกคนผู้เรือเคลื่อนพอเดือนสาง
ลมก็พัดริ้วริ้วเป็นทิวทาง แล่นสล้างตามกันมาในสาคร ฯ
๏ จะกล่าวข้างกำปั่นสุวรรณหงส์ ใช้ใบตรงออกชะวากจากสิงขร
พอรุ่งรางสว่างสีรวีวร ก็รีบจรลมจัดสนัดใบ
ข้ามละเมาะเกาะแก่งทุกแห่งหน ทั้งผู้คนยินดีจะมีไหน
ต่างแล่นล่องมาในท้องสมุทรไท กำหนดได้เจ็ดวันดั่งสัญญา
พอพบลำกำปั่นมาทันเข้า แถลงเล่าเรื่องความที่ตามหา
ได้ประสบพบเพราะเทวดา ท่านชี้มาตามห้องท้องนที ฯ
๏ ฝ่ายพระหน่อภัทวงศ์พงศ์กษัตริย์ โทมนัสมาในทางหว่างวิถี
พอโพล้เพล้เวลาในราตรี พระภูมีสถิตนั่งบัลลังก์ทอง
เผยพระแกลแลดูจันทร์กระจ่าง ช่วงสว่างแจ่มศรีไม่มีหมอง
คะนึงนุชสุดขืนอารมณ์ปอง พระทัยหมองหมางซ้ำระกำตรม
ทำไฉนจึงจะได้ยุพาพักตร์ มาร่วมรักร่วมชิดสนิทสนม
ลงแนบนิ่งพิงหมอนอ่อนอารมณ์ ทรวงระบมบอบช้ำแต่คร่ำครวญ
พิศดูเดือนเหมือนวงนลาฏนุช ยิ่งแสนสุดดิ้นโดยเฝ้าโหยหวน
เป็นลมว่าวหนาวในใจรัญจวน คิดถึงนวลขนิษฐาสุมาลัย
ยุพินพี่ปานฉะนี้จะหวนโหย อาดูรโดยพูนเทวษน้ำเนตรไหล
พระคิดพลางทางสะท้อนถอนฤทัย สุมาลัยของพี่เอ๋ยได้เคยยล
เชิญเทวาอารักษ์ที่ศักดิ์สิทธิ์ ช่วยนำกิจไปแถลงแจ้งนุสนธิ์
ที่ทรวงฉันร้อนเริงดั่งเพลิงลน เป็นสุดทนแสนทุกข์สุขไม่มี
ทั้งพระพายชายพัดระบัดโบก ช่วยนำโศกไปบอกนางในปรางค์ศรี
ว่าทรวงเรียมเตรียมตรมระทมทวี ทุกวันนี้เรือพามาแต่กาย
อันดวงจิตอยู่ที่มิตรสมรมิ่ง เป็นความจริงโดยประสงค์จำนงหมาย
ขอเชิญช่วยชักนำคำภิปราย ไปขยายมิ่งมิตรเหมือนจิตปอง
แม้นสมหวังจะสังเวยที่สิ่งหวาน เครื่องสักการนานาบูชาฉลอง
สักเจ็ดวันเหมือนประสงค์จำนงปอง แต่ตรองตรองจนแจ้งแสงอุทัย
เรือก็ล่องมาในท้องกระแสสินธุ์ ลมก็กินใบตรงทิวธงไสว
สิบห้าวันบรรลุถึงกรุงไกร เข้าทอดในหน้าป้อมพรั่งพร้อมกัน
พอพวกเรือจะไปตามต่างถามทัก แจ้งประจักษ์ปรีดิ์เปรมเกษมสันต์
นำเอาข่าวเข้าทูลพระทรงธรรม์ ว่าโอรสจอมขวัญถึงธานี ฯ
๏ พระจอมวังยินดีเป็นที่สุด ไม่ยั้งหยุดเรียกหาสารถี
ให้เทียมราชรถาผูกพาชี จะจรลีลงไปด่านชานชลา
กระบวนหน้าตามเสด็จมาเตรียมพร้อม ป่างพระจอมนครินทร์ปิ่นมหา
เสด็จทรงรถที่นั่งอลังการ์ ตำรวจหน้านำริ้วเป็นทิวไป
ถึงเมืองด่านธารท่าชลาสินธุ์ พระภูมินทร์เห็นเรือทอดจอดไสว
หยุดประทับตำหนักท่าชลาลัย พลไพร่ล้อมรอบเป็นขอบคัน
ฝ่ายพระหน่อภัทวงศ์พงศ์กษัตริย์ โสมนัสคลายวิโยคที่โศกศัลย์
ขึ้นจากเรือที่นั่งบัลลังก์พลัน มาอภิวันท์ทรงฤทธิ์พระบิดร ฯ
๏ ฝ่ายพระจอมนครินทร์ปิ่นวายุภักษ์ เห็นลูกรักภิญโญสโมสร
จึ่งตรัสว่าแต่เจ้าไปไกลนคร พ่อนี้ร้อนรนใจไม่สบาย
ให้ลงมดลงท้าวพวกเจ้าผี บอกคดีว่าเรือแยกแตกสลาย
บิดาจัดแจงพหลพลนิกาย ลงเรือรายลำไว้จะไปตาม
แต่โหรเฒ่าเขาว่าจะมาถึง ก็สมซึ่งคำถวายทายข้อถาม
ถ้วนเจ็ดวันพลันเห็นนาวาตาม เรือที่นั่งสง่างามข้ามสาคร
ใครจัดแจงแต่งมาให้หลายหลาก มากกว่ามากธงชัยเรือไกรสร
หน่อกษัตริย์กราบก้มประนมกร กษัตริย์สุดสาครกรุงลังกา
เกิดวิบัติเรือซัดไปถึงเกาะ พอจำเพาะรุ่งสว่างกลางเวหา
รู้ว่าถึงนครังกรุงลังกา แวะเข้าหาเครื่องเสบียงพอเลี้ยงพล
ทราบถึงองค์ทรงเดชเกศกษัตริย์ เธอให้จัดข้าวปลาผลาผล
ทั้งคาวหวานมาประทานเมื่อคราวจน พระคุณล้นเหลือดีที่เมตตา
พอรุ่งเช้าขึ้นไปเฝ้าพระทรงฤทธิ์ เธอสนิทจงรักเป็นนักหนา
พาไปเที่ยวท้ายวังเมืองลังกา เก็บเพชรนิลจินดามาประทาน
แล้วฝากมาถวายองค์พระทรงเดช ของวิเศษมากมายหลายสถาน
ลูกขึ้นไปอยู่ห้าทิวาวาร พระภูบาลพาเข้าไปจนในวัง
ให้เฝ้าสองมเหสีผู้มีศักดิ์ บำรุงรักชิดเชื้อเหมือนเนื้อหนัง
ครั้นลูกไปทูลลากลับมาวัง พระตรัสสั่งให้จัดแจงแต่งเภตรา
ให้ขุนนางกรมท่ามาส่งด้วย สั่งให้ช่วยกันศัตรูหมู่มิจฉา
พระจอมเจ้านคเรศเกศลังกา รับสั่งมาถึงองค์พระทรงธรรม์
ว่าเหมือนญาติขาดเหลือจะเกื้อหนุน จงเคยคุ้นกันไว้สองไอศวรรย์
แม้นข้าศึกฮึกโหมมาโรมรัน จงช่วยกันดับเข็ญให้เย็นทรวง
๏ พระฟังทูลพูนสวัสดิ์เหมือนฉัตรชั้น มากางกั้นดีพระทัยเป็นใหญ่หลวง
เสด็จกลับกับพหลพลทั้งปวง ครรไลล่วงกลับหลังทั้งกุมาร
รับขุนนางลังกาตามมาหมด ไปขึ้นรถขึ้นม้ามาสถาน
ถึงเวียงวังสั่งพวกพนักงาน ให้จัดการที่อยู่เลี้ยงดูกัน
พระพาบุตรสุดสวาทไปอาสน์รัตน์ เฝ้านางกษัตริย์มเหสีที่โศกศัลย์
นางเห็นบุตรสุดชื่นอารมณ์ครัน ที่ทุกข์นั้นองค์ยุพินสิ้นโศกา
นางตรัสถามความยากแต่พรากพลัด หน่อกษัตริย์บังคมก้มเกศา
ทุกเรื่องหลังทั้งนั้นมาพรรณนา ทูลมารดาบิตุรงค์ให้ทรงฟัง
ลูกหมายมาดพระบุตรีศรีสมร ด้วยบังอรมุ่งมาดสวาทหวัง
ว่ามาถึงนคเรศนิเวศน์วัง ให้ลูกบังคมทูลมูลิกา
ขอพระองค์จงแต่งพระราชสาร ไปว่าขานสู่ขอต่อมหา
กษัตริย์เจ้าจอมวงศ์องค์บิดา แม้นเนิ่นช้านางนั้นจะบรรลัย
พระทราบสิ้นยินดีเป็นที่สุด จึ่งปลอบบุตรอย่าพะวงนึกสงสัย
บิดาจะไปขออรไท เจ้ามาไปด้วยกันให้ทันที
อย่าพักให้เสนาไปว่ากล่าว ฉวยรานร้าวเรื่องรักเสียศักดิ์ศรี
พ่อจะไปงอนง้อต่อภูมี จึ่งจะงามตามที่เธอเมตตา
พระตรัสพลางทางสั่งให้จัดของ เครื่องเงินทองหลายหลากมากนักหนา
ประทานพวกขุนนางเมืองลังกา แต่บรรดาไพร่นายให้ทุกคน
แล้วแต่งสารลานทองใส่กล่องเพชร จัดแจงเสร็จบทเบื้องเรื่องนุสนธิ์
มอบให้เสนาใหญ่เป็นนายพล แจ้งยุบลปิ่นเกล้าเจ้าลังกา
แล้วให้แห่ราชสารใส่ยานุมาศ สำรับราชธิบดินทร์ปิ่นนาถา
กับสิ่งของรองเรืองเครื่องบรรณา กับแพรผ้ามีใบไม้เงินทอง
พวกขุนนางต่างทูลลาพระทรงเดช จากนิเวศน์นครินทร์สิ้นทั้งผอง
เชิญราชสารไปลงเรือหงส์ทอง ต่างแล่นล่องใช้ใบไปลังกา
สิบห้าวันบรรลุถึงนคเรศ ขึ้นเฝ้าองค์ทรงเดชปิ่นมหา
ถวายเครื่องบรรณาการสารสารา ธิบดินทร์ปิ่นประชาเจ้าสากล ฯ
๏ ป่างพระสุดสาครบวรนาถ ตรัสประภาษให้อ่านสารนุสนธิ์
ขุนอาลักษณ์กราบกรานอ่านยุบล ในเบื้องต้นศุภลักษณ์อักขรา
องค์พระจอมขัตติยาเมืองวายุภักษ์ กษัตริย์ศักดิ์ธิบดินทร์ปิ่นมหา
บังคมบาทภูวนาถกรุงลังกา พระโปรดปรานีบุตรยุติธรรม
ได้พึ่งพาบารมีเป็นที่ยิ่ง ไปพักพิงพระช่วยชุบอุปถัมภ์
ได้พ้นทุกข์พ้นยากที่ตรากตรำ พระคุณล้ำเลิศลบภพไกร
ขอสนองมุลิกาฝ่าพระบาท ภูวนาถกรุงกษัตริย์จนตักษัย
สองนครจะสมัครรักกันไป ตามที่ในแผ่นทองฉลองมา
แล้วจะไปอภิวาทบาทบงกช กับโอรสได้บังคมก้มเกศา
พอจบสารผ่านเกล้าเจ้าลังกา เธอปรีดาในพระทัยใครจะปาน
เราก็วงศ์ขัตติยามหากษัตริย์ ผ่านสมบัติภพไกรอันไพศาล
แล้วตรัสสั่งเสนีปรีชาชาญ จัดปรางค์มาศราชฐานไว้รับรอง
ให้สมยศสมศักดิ์ที่รักใคร่ สองเวียงชัยจะผูกมิตรสนิทสนอง
ปลูกโรงเลี้ยงโรงรับประคับประคอง ยังอีกสองเดือนจะมาถึงธานี
ขุนอำมาตย์รับราชบรรหาร มาจัดการปรางค์มาศปราสาทศรี
ให้ซ่อมแซมเขียนวาดสะอาดดี ทั้งทาสีปิดทองละอองตา
ปลูกโรงยาวเก้าห้องสิบเอ็ดหลัง ไว้รับทั้งไพร่นายซ้ายและขวา
ครั้นสำเร็จเสร็จสถานการพารา ไว้คอยรับกษัตราต่างเวียงชัย ฯ
๏ ฝ่ายพระนุชบุตรีศรีสวัสดิ์ ได้ทราบอรรถยินดีจะมีไหน
ดั่งได้ผ่านฟากฟ้าสุลาลัย อิ่มฤทัยเปรมปราสถาวร
ทุกข์ร้อนอ่อนอารมณ์เห็นสมหมาย ค่อยสบายที่ในทรวงดวงสมร
พระพักตร์เหมือนเดือนกระจ่างกลางอัมพร สองพี่เลี้ยงบังอรค่อยวายตรม
เข้าเคียงอาสน์เนาวรัตน์ประภัสสร พลางกล่าวกลอนกล่อมแต่ครั้งปางปฐม
โอ้จันทรจรมาอย่าปรารมภ์ คงได้ชมแสงสว่างกระจ่างตา
พอทรงรถบทจรมาตามทวีป เห็นจะรีบเร่งราชรถา
แลเห็นแสงไรไรยังไกลตา ไม่เนิ่นช้าคงจะสมอารมณ์เอย
พระบุตรีฟังประเทียบเปรียบถวาย นางโฉมฉายตรัสว่านิจจาเอ๋ย
อย่าเสียดสีคมคายภิปรายเปรย แม้นมิเอยต้องค้างอยู่กลางคัน
พี่เลี้ยงปลอบตอบว่าอย่าปรารภ คงประสบสมตามเนื้อความฝัน
คอยฟังข่าวดูเถิดหนาสิบห้าวัน แม้นพระจันทร์ไม่ลอยมาถึงธานี
ก็ตามแต่ยุพยงจะลงโทษ นางปราโมทย์ตกรางวัลผ้าส่านสี
ต่างอิ่มเอมเปรมปราทุกราตรี กับสองพี่เลี้ยงนางในปรางค์ทอง ฯ
๏ จะกลับกล่าวเจ้าพาราวายุภักษ์ กษัตริย์ศักดิ์เร่งรัดจัดข้าวของ
ให้เอากำปั่นใหญ่ใส่เครื่องทอง ทั้งสิ่งของจัดใส่ในเภตรา
พร้อมกระบวนทวนธงเครื่องยงยุทธ์ ทั้งอาวุธเรียงรายทั้งซ้ายขวา
จัดสำเร็จเสร็จประสงค์ลงนาวา ชวนบุตราลงที่นั่งบัลลังก์ทรง
พอฤกษ์ดีตีฆ้องก้องสนั่น ยิงปืนลั่นแล่นเป็นคู่ดูระหง
ลมก็เรื่อยเฉื่อยฉ่ำออกลำทรง ให้แล่นตรงไปทรงกลางทะเล
ต้นหนตั้งเข็มท้ายไปทักษิณ ประเทศถิ่นคัดหางเสือให้เรือเห
ออกแล่นหลามตามกันไปในทะเล หมายคะเนฟากฝั่งเกาะลังกา
เรื่องชมสัตว์มัจฉาในสาคเรศ ถิ่นประเทศมากมายหลายภาษา
ก็กล่าวไว้แต่หลังทุกครั้งครา จะพรรณนาเรื่องราวจะยาวนาน
ขอตัดบทลดหย่อนลงเสียมั่ง ถึงกระทั่งลังกามหาสถาน
เจ้านิเวศน์เกศกษัตริย์ให้จัดการ ทั้งทวยหาญรถรัตน์อัสดร
เครื่องเกณฑ์แห่แตรสังข์สะพรั่งพร้อม รับพระจอมบพิตรอดิศร
เข้าเวียงวังลังกาสถาพร พระภูธรเสด็จมารับต่างอภิวันท์
เชิญเข้าในพระโรงให้ร่วมแท่น ต่างก็แสนปรีดิ์เปรมเกษมสันต์
ถามถึงถิ่นนคเรศขอบเขตคัน สองทรงธรรม์ให้สัตย์ปฏิญาณ
กรุงลังกาแก่กว่าเมืองวายุภักษ์ ประเสริฐศักดิ์เป็นเชษฐามหาศาล
ข้างเมืองโน้นเป็นอนุชาปรีชาชาญ สมัครสมานรักใคร่เป็นไมตรี ฯ
๏ ฝ่ายไทท้าวเจ้าพาราวายุภักษ์ ทูลขอองค์นงลักษณ์วิไลฉวี
สุมาลัยนงนุชพระบุตรี ไปเป็นศรีสุณิสาให้ถาวร
พระปิ่นเกล้าเจ้าลังกามหาสถาน โปรดประทานพระบุตรีศรีสมร
เห็นควรคู่กับธิดาพงางอน พระภูธรจึ่งไม่ขัดอัธยา
แล้วเชิญให้กษัตริย์เมืองวายุภักษ์ ไปสำนักปรางค์มาศปราสาทขวา
จะคิดอ่านจัดงานการวิวาห์ กษัตราสองนิเวศน์เกศบุรินทร์
จะอภิเษกเศวตฉัตรพิพัฒน์ผล การมงคลยังในพระทัยถวิล
สั่งเรือใช้ให้ไปทุกธานินทร์ ประเทศถิ่นแต่บรรดาศานุวงศ์ ฯ
๏ ฝ่ายพระสุดสาครบวรนาถ เสด็จลีลาศกับกษัตริย์ราชหงส์
ทั้งพระหน่อศรีสวัสดิ์ภัทวงศ์ ไปเฝ้าองค์พระนักสิทธ์ผู้บิดร
ทั้งพระบาทมาตุรงค์ผู้ทรงศีล ในแถวถิ่นรุกขาหน้าสิงขร
ที่เขาเขินเนินมหิงส์สิงคุตร หยุดนิกรรถาหน้ากุฎี
สองกษัตริย์กับพระหน่อวรนาถ ก็ลีลาศไปตามทางกลางวิถี
ถึงประทับศาลาหน้ากุฎี ที่ฤๅษีขบฉันพรรณผลา ฯ
๏ ฝ่ายพระองค์ทรงศีลมุนินทร์นาถ ตื่นไสยาสน์ออกโรงฉันด้วยหรรษา
สถิตแท่นแผ่นเผินเนินศิลา เห็นกษัตริย์สองรามาบังคม
พระตรัสทักกวักหัตถ์มาให้ใกล้ แล้วปราศรัยเหมือนกับอย่างปางปฐม
นั่นกษัตริย์ไหนเจ้าพามาบังคม ถึงพนมแนวป่าพนาวัน
กษัตริย์สุดสาครบวรนาถ อภิวาททูลไปเจ้าไอศวรรย์
เธออยู่เมืองวายุภักษ์ร่วมรักกัน ขอเป็นวงศ์พงศ์พันธุ์โดยสัญญา
กุมารนั้นเป็นบุตรของไทท้าว มาว่ากล่าวขอบุตรีเป็นสุณิสา
จึงพาเธอมาประมูลทูลกิจจา ให้ทราบเบื้องบาทาพระทรงญาณ
พระอภัยมุนินทร์ปิ่นฤๅษี ตรัสว่าดีแล้วหนาพาลูกหลาน
คิดปลูกฝังดั่งประสงค์สืบวงศ์วาน จงแต่งการให้ปันเห็นทันตา
อันตัวเราเล่าชราก็มาถึง อายุกึ่งเกือบพันแล้วท่านขา
คิดก็เป็นอนิจจังสังขารา จะเร็วช้าดับขันธ์ไปวันไร
ตัวข้าเจ้าเล่าจะได้เป็นปู่ชวด ช่างเร็วรวดจริงเจียวน่าเสียวไส้
แต่งเสียทันตาเห็นได้เย็นใจ งานเมื่อไรจะไปช่วยอำนวยพร ฯ
๏ ฝ่ายพระปิ่นนคราวายุภักษ์ กษัตริย์ศักดิ์ภิญโญสโมสร
เธอชื่นชมเปรมปรีดิ์ชุลีกร ทูลลาจรจากบรรณศาลา
กษัตริย์สุดสาครบวรนาถ พาลีลาศมาประนมก้มเกศา
เฝ้าสองดาบสินีต่างปรีดา นางโอภาไต่ถามตามทำนอง
สุดสาครทูลแจ้งแถลงเรื่อง ให้ทราบเบื้องบาทมูลทูลสนอง
ดาบสินีแจ้งความตามทำนอง กษัตริย์สองทูลลากลับมาวัง
แล้วสั่งงานการที่จะอภิเษก อติเรกฤกษ์พาวันหน้าหลัง
ตั้งมณฑลบนปราสาทราชวัง เหมือนแต่ครั้งก่อนเก่าเข้าพิธี ฯ
๏ จะกล่าวฝ่ายทุกพาราคณาญาติ ได้ทราบบาทบงกชบทศรี
ก็ต่างองค์ต่างมาทุกธานี ถึงบุรีลังกาสถาพร
รับเข้าวังพรั่งพร้อมล้วนจอมกษัตริย์ ขึ้นปรางค์รัตน์แท่นสุวรรณบรรจถรณ์
พระนักสิทธ์เสด็จมาแต่ป่าดอน พร้อมนิกรมุนีตามลีลา
สวดมนต์ครบสามวันฉันสำเร็จ เลี้ยงดูเสร็จตามประสงค์พวกวงศา
เหมือนเหมือนกันแต่หลังทุกครั้งครา การวิวาห์เสร็จสมอารมณ์ปอง
แต่หาวันฤกษ์ดีที่ประสงค์ จะได้ส่งตัวให้ชมประสมสอง
พฤหัสบดีสี่ค่ำตามทำนอง เวลาสองทุ่มส่งองค์บุตรี ฯ
๏ ฝ่ายนางนาฏเสาวคนธ์วิมลพักตร์ กับนงลักษณ์มารดาของมารศรี
จึ่งจัดแจงแต่งตัวให้บุตรี แล้วจรลีพาไปในปรางค์ปรา
ภัทวงศ์ลดองค์จากแท่นรัตน์ ประนมหัตถ์อภิวันท์ด้วยหรรษา
เชิญให้สองนงคราญผู้มารดา สถิตแท่นรจนาอันอำไพ
ทั้งสองนางพลางฝากนางนงลักษณ์ พ่อจงรักแผ่เผื่อเหมือนเนื้อไข
แม้นผิดพลั้งสั่งสอนอย่าร้อนใจ แม่มอบให้เป็นอันขาดเหมือนญาติกัน
ภัทวงศ์ทรงสดับตอบรับสั่ง พระคุณดั่งดินฟ้าสุธาสวรรค์
จะรักใคร่ในนุชเหมือนร่วมครรภ์ ไม่เดียดฉันท์ขนิษฐายุพาพาล
นางฟังคำรำพันแล้วกลั้นยิ้ม เห็นหงิมหงิมพูดจาน่าสงสาร
จึ่งอวยชัยอย่าให้มีราคีพาน ตามบุราณกล่าวมาจงถาวร
จึ่งว่าแม่ก็จะลาจงผาสุก อย่ามีทุกข์ภิญโญสโมสร
ทั้งสองนางทางลุกบทจร สายสมรสุมาลัยจะไปตาม
ภัทวงศ์ทรงกุมข้อพระหัตถ์ นางสะบัดเมียงเมินด้วยเขินขาม
พระรับขวัญกัลยาพะงางาม จะด่วนตามเสด็จไปทำไมมี
นางตอบรสพจนาประสาซื่อ วางข้อมืออย่าจับต้องน้องไม่หนี
พลางแกะหัตถ์ผลักพลิกทั้งหยิกตี นี่หรือพี่น้องกันไม่ทันไร
มาจับถือยื้อยุดแล้วฉุดคร่า เรื่องมารยาของสตรีเป็นนิสัย
ถึงสาวแก่ไว้ตัวชั่วเมื่อไร มันเป็นไปตามแผลข้างแสงอน
พระจุมพิตชิดเชยเฉลยตอบ แม่ว่าชอบอยู่ทุกสิ่งมิ่งสมร
แต่ความรักหนักใจอาลัยวอน มิผันผ่อนพี่ต้องลายุพาพิน
ไปบวชตัวเสียให้ขาดในชาตินี้ ไม่ขอมีคู่ครองมาปองถวิล
พลางอุ้มขวัญกัลยายุพาพิน สถิตถิ่นแท่นในที่ไสยา
พระต้องเต้าเต็มหัตถ์นางปัดป้อง ตามทำนองศรีสวัสดิ์ผลักหัตถา
แล้วตอบคำหน่อกษัตริย์ภัสดา จะบรรพชาแล้วเป็นไรไปหรือยัง
พระปลอบพลางทางว่าช้าไว้ก่อน มิผันผ่อนก็ต้องไปเหมือนใจหวัง
นางเยื้อนยิ้มพริ้มพรายฉันไม่ฟัง วางเสียมั่งเถิดอย่ากวนเฝ้ายวนยี
พระอิงแอบแนบเคล้าเยาวมิตร นางยิ่งบิดพระยิ่งเบียดเข้าเสียดสี
ต้องโอนอ่อนหย่อนตามประเพณี สุมาลีบานแบ่งรับแสงทอง
พยุพยับอับฟ้าเวหาหน ร้องคำรนเปรี้ยงเปรี้ยงเสียงสยอง
พิรุณโรยโปรยปรายกระจายฟอง เป็นน้ำนองมืดมัวทั่วอำพน
เมขลาโยนแก้วแววสว่าง อสูรขว้างขวานฟ้าโกลาหล
มัติมิงคล์กลิ้งเกลือกเสือกสกนธ์ ในสาชลเป็นระลอกกระฉอกดัง
ทุกเถื่อนถ้ำลำเนาภูเขาเขิน บนแนวเนินมืดชะอ่ำเป็นน้ำขัง
ทะเลลมยมนาสาครัง ทั้งกุ้งกั้งเต่ากระว่ายปะปน
นาคราชผาดแผลงแสดงฤทธิ์ ขึ้นพ่นพิษโปรยปรอยดั่งฝอยฝน
เมรุไกรไหวหวั่นถึงชั้นบน ปลาอนนต์พลิกครีบทวีปเอียง
วิหคหงส์ลงเล่นชลาสินธุ์ ภุมรินแซ่ซ้องกึกก้องเสียง
โกกิลากาแกแซ่สำเนียง ร้องจำเรียงบินกลาดดาษดา
สองภิรมย์สมสนิทพิศวาส ไม่ห่างบาทบทเรศพระเชษฐา
ต่างภิรมย์สมสวาทไม่คลาดคลา ดั่งสุริยาเคียงกันกับจันทร
พึ่งแรกรุ่นคุ้นเคยได้เชยชิด ถนอมสนิทมิใคร่จะไกลสมร
อัศจรรย์ไม่รู้วายหายหาวนอน จนศศิธรล่วงลับบรรพตา ฯ
๏ อโณทัยไขแสงแจ้งกระจ่าง พื้นนภางค์เรืองรองท้องเวหา
กาดุเหว่าเร้าเร่งพระสุริยา สกุณาโผผินบินทะยาน
ไก่กระชั้นขันเอกวิเวกแว่ว จะเจื้อยแจ้วจำเรียงเสียงประสาน
พระสุริยาเปล่งสีรวีวาร พระผู้ผ่านนคเรศนิเวศน์วัง
ส่งเสด็จพระอภัยไปสิงคุตร แต่งงานบุตรเสร็จสมอารมณ์หวัง
สิบกษัตริย์ขัตติยาลาไปวัง ยังรอรั้งอยู่องค์เดียวแต่เกี่ยวดอง
ด้วยจะพาศรีสะใภ้ไปนคเรศ มอบนิเวศน์กรุงไกรให้ทั้งสอง
พระจอมวังลังกาฝ่าละออง ก็จะต้องเสด็จไปช่วยอำนวยการ
แต่รั้งรอพอให้ถึงเดือนยี่ เป็นเดือนดีฤกษ์ใหญ่อันไพศาล
จะได้ราชาภิเษกพระกุมาร ให้ขึ้นผ่านภพไกรในนคร ฯ
๏ จะกลับกล่าวราวเรื่องพระสังฆราช แกอาฆาตพวกไทยดั่งไม้ขอน
มาทุ่มทับอกใจให้อาวรณ์ จะนั่งนอนไม่เป็นสุขทุกทิวา
จึงเรียกบาทหลางดาวิดศิษย์ผู้ใหญ่ เข้ามาใกล้ตรองตรึกพลางปรึกษา
กูจะใช้ให้เอ็งไปลังกา ฟังกิจจาแยบคายร้ายหรือดี
ยังตั้งมั่นแข็งแรงหรือหย่อนฤทธิ์ จะได้คิดรบพุ่งเอากรุงศรี
เองจงไปพูดลวงดูท่วงที ว่ากูนี้ให้บาทหลวงมาทวงเมือง
มันจะว่าอย่างไรแก้ไขตอบ ตามระบอบว่าให้รู้ถึงหูเหือง
ให้มันไปบอกเล่าแก่เจ้าเมือง ว่าบทเบื้องแต่บุรมบุราณการ
ของฝรั่งทั้งสิ้นแผ่นดินเกาะ พูดให้เหมาะตามหลักอย่าหักหาญ
ถึงมันพูดเกะกะอย่าระราน ฟังอาการแข็งอ่อนค่อยผ่อนปรน
แล้วเร่งรีบกลับมาเหมือนว่าขาน ได้คิดการรบสู้ดูอีกหน
แกพาศิษย์รีบรัดไปบัดดล แจ้งยุบลแก่ท้าวเจ้าพารา
จะขอเรือสักลำกำปั่นใหญ่ จะใช้ให้ดาวิดผู้ศิษย์หา
ไปประเทศเขตแคว้นแดนลังกา ดูพาราเป็นอย่างไรไม่สบาย
เสียเวียงวังเสียทั้งวาสนา อ้ายไทยมารวบริบเอาฉิบหาย
จะใช้ไปดูแยบยลกลอุบาย แม้นสมหมายชวนกันตีบุรีคืน ฯ
๏ ฝ่ายไทท้าวโรมพัฒน์เขาสัตย์ซื่อ ด้วยนับถือทั่วจังหวัดไม่ขัดขืน
จึงตรัสสั่งเสนาว่ามะรืน เร่งจัดปืนผาใส่ในเภตรา
ทั้งต้นหนคนใช้ในกำปั่น เจ้าคุณท่านจะให้ไปในมหา
สาคเรศเขตแคว้นแดนลังกา ทั้งข้าวปลาเครื่องเสบียงของเลี้ยงคน
ตำมะหงงผู้รับสั่งมานั่งหมาย ให้จับจ่ายปืนแขกมาแบกขน
บรรทุกลำเรือใหญ่พร้อมไพร่พล บ้างแบกขนของไปใส่เภตรา
บาทหลวงเฒ่าดีใจกลับไปตึก สมที่นึกมุ่งมาดปรารถนา
ให้ดาวิดศิษย์ผู้ใหญ่รีบไคลคลา ลงนาวาใช้ใบไปมินาน
ข้ามมหาสาคโรชโลสินธุ์ ลมก็กินใบจัดแล่นฉัดฉาน
สั่งให้คอยดูเข็มเต็มชำนาญ สิบทิวารก็กระทั่งอ่าวลังกา
ถอนสมอรอราอยู่หน้าป้อม สะพรั่งพร้อมพลไพร่ทั้งซ้ายขวา
เรือตระเวนตามฝั่งเกาะลังกา แล่นออกมาเห็นกำปั่นหน้าสันดอน
จึงรอราซาใบเข้าไปถาม พวกแขกล่ามบอกว่าครูผู้สั่งสอน
คือบาทหลวงดาวิดจิตอาวรณ์ เที่ยวสั่งสอนศาสนาในสามัญ
เรือตระเวนไต่ถามได้ความชัด ก็รีบรัดกลับไปที่ขมีขมัน
เอาข้อความขึ้นไปแจ้งแถลงพลัน แก่ตัวท่านเสนาเมืองสาคร
ว่ากำปั่นพวกแขกแปลกภาษา ฝรั่งมาเป็นครูผู้สั่งสอน
มาทอดอยู่ตรงท่าหน้าสันดอน นามกรดาวิดจิตจำนง
จะสั่งสอนศาสนาว่าด้วยโลก จะดับโศกนรชนพวกคนหลง
ขุนด่านแจ้งแต่งบอกไปโดยจง ทูลพระองค์เจ้าบุรินทร์ปิ่นลังกา
พวกคนใช้รีบเข้าไปยังสถาน ทูลพระผ่านธิบดินทร์ปิ่นมหา
กษัตริย์เจ้าจอมวังกรุงลังกา ให้ทราบฝ่าบาทบงสุ์ผู้ทรงชัย ฯ
๏ กษัตริย์สุดสาครบวรนาถ ตรัสประภาษแก่เจ้าท่าชลาไหล
มันเป็นคนเจ้าสำนวนพูดกวนใจ ครั้นจะให้มันเข้ามาในธานี
ก็จะพูดยั่วยวนกวนโทโส ทำโกโรอวดรู้พูดสูสี
พระจึงสั่งกรมท่าอย่าช้าที ไปรับที่เมืองด่านชานนคร
เขาจะมาว่าขานสถานไหน รีบลงไปฟังกระทู้ผู้มาสอน
หรือจะมาว่าขานการนคร อันบทกลอนเขามันเปรื่องที่เรื่องการ ฯ
๏ ขุนเสนีที่จะไปการรับสั่ง ก็ถอยหลังมาเรียกคนพหลทหาร
ขึ้นขี่ขับมิ่งม้าอาชาชาญ ลงไปด่านปากน้ำที่สำคัญ
แล้วจัดแจงแต่งที่ตึกทำใหม่ ตั้งโต๊ะใหญ่เก้าอี้ดีขยัน
ตั้งคนโทถ้วยน้ำของสำคัญ ให้จัดสรรรับรองล้วนของดี
แล้วแต่งเรือเอกชัยฝีพายพร้อม เรือแห่ห้อมคู่หน้าดาดผ้าสี
รีบไปถึงกำปั่นด้วยทันที ขุนเสนีก็ขึ้นไปในเภตรา
บาทหลวงว่ามานั่งบนเก้าอี้ สูบบุหรี่ให้สบายก่อนนายขา
แล้วจะได้ขึ้นไปสนทนา กับมหาอำมาตย์ข้าราชการ
แล้วเรียกพวกคนใช้ในกำปั่น มาพร้อมกันสี่คนเหมือนพลทหาร
สำหรับตามขึ้นไปได้ใช้การ ลุกลนลานรีบตรงมาลงเรือ
กับบาทหลวงพร้อมกันมิทันช้า ขุนเสนาเร่งให้พายไปฝ่ายเหนือ
ถึงเมืองด่านชานสมุทรให้หยุดเรือ เชิญขึ้นเหนือรถารีบคลาไคล
เข้าประตูเมืองด่านชานสมุทร แล้วยั้งหยุดรถเรียงเคียงไสว
เสนาพาดาวิดขึ้นบันได เข้าตึกใหญ่ท่านเสนีผู้ปรีชา
มาคำนับจับมือเชิญไปนั่ง ที่โต๊ะตั้งเก้าอี้ที่ปรึกษา
ราชการบ้านเมืองเรื่องนานา ตั้งน้ำชากล้วยขนมทั้งนมเนย
แล้วเชิญให้กินอยู่ดูจริต มันจะคิดอย่างไรมั่งฟังเฉลย
บาทหลวงพูดชักทำเนียบมาเปรียบเปรย ว่าเราเคยอยู่ลังกามาช้านาน
เมื่อเสียเมืองเรื่องหลังเรายังเด็ก เดินสารเจ๊กเขาไปไกลสถาน
ครั้นโตใหญ่ไปเที่ยวหาพระอาจารย์ ท่านโองการบวชให้มาหลายปี
เป็นบาทหลวงล่วงรู้ในศาสนา จึงเที่ยวมาสอนสั่งทางวิถี
ในประเทศเขตแคว้นแดนบุรี การชั่วดีให้ระงับเร่งกลับใจ
คนทุกวันชั้นนี้มีแต่โลภ หลงละโมบทุจริตผิดวิสัย
คิดรวบรุมคุมเหงไม่เกรงใจ ให้เที่ยวไปทุกประเทศเขตนคร
อันตัวเรามาเดี๋ยวนี้มีธุระ มิใช่จะนึกหวังมาสั่งสอน
พระสังฆราชผู้เป็นใหญ่ให้เราจร มาว่าขานการนครเรื่องร้อนรน
แต่เดิมทีเป็นที่ตั้งสอนศาสนา พวกไทยมาแย่งชิงเอาสิงหล
เพราะนางละเวงทำชั่วจึ่งมัวมน เอาสิงหลยกให้ไทยไล่วัดวา
จนเริศร้างห่างไปไกลสถาน เสียวงศ์วานเสียชาติศาสนา
ท่านเร่งไปบอกกล่าวเจ้าพารา อย่าอยู่ช้านานไปภัยจะมี
พระเป็นเจ้าทำนายไว้พอครบ เร่งหลีกหลบจากแผ่นดินถิ่นวิถี
พระสังฆราชใช้เรามาว่าโดยดี ถ้าแม้นมิเชื่อฟังท่านสั่งมา
เร่งจัดแจงป้อมค่ายไว้ให้มั่น ได้เล่นกันวุ่นวายหนานายหนา
จะดึงดื้ออยู่ในวังกรุงลังกา ทั้งเจ้าข้าจะต้องวิ่งเป็นสิงคลี
เสนาใหญ่ได้ฟังนั่งหัวเราะ ลังกาเกาะก่อนก็ลือว่าถือผี
แต่เดี๋ยวนี้เป็นของไทยมิได้มี ท่านพาทีน่ากลัวหนังหัวพอง
ผีอ้ายเฒ่าเจ้ากรรมมันทำวุ่น จนเกิดขุ่นเจ้านายพึ่งวายหมอง
ประเดี๋ยวนี้ผีจะมาหาไม้พลอง ต้องรับรองไกล่เกลี่ยเสียกบาล
เราจะไปทูลท้าวเจ้านิเวศน์ ให้ทราบเหตุเรื่องราวท่านกล่าวขาน
จะได้จัดแจงไปพ้นภัยพาล หาถิ่นฐานอยู่ใหม่ดั่งใจปอง ฯ
๏ เจ้าบาทหลวงดาวิดเรียกศิษย์หา คำนับลาขุนนางพลางสนอง
ถ้าแม้นท่านจะสงสัยในทำนอง ขอเชิญลองลงไปในเภตรา
ขุนเสนีรับคำต่างคำนับ บาทหลวงกลับไปกำปั่นหวั่นนักหนา
ฟังเขาพูดมิได้พรั่นตันอุรา ตัวเรามาตั้งกระทู้ดูทำนอง
เขากลับว่าอาจารย์เป็นผีสาง ต้องเริศร้างไปแต่ตัวจนมัวหมอง
ใช้มาหลอกเขาก็รู้ดูทำนอง เหลือจะตรองไม่เห็นท่าจะราวี
ด้วยปึกแผ่นแน่นหนาถึงมารบ ที่หลีกหลบเขาก็ใหญ่ทางไล่หนี
เขาตั้งมั่นกันศัตรูหมู่ไพรี จะมาตีเห็นไม่ได้ดังใจจง
แต่อาจารย์ท่านจะใคร่ได้มาอยู่ พิเคราะห์ดูเห็นไม่สมอารมณ์ประสงค์
จำจะไปแจ้งความโดยตามตรง อย่าให้หลงคิดหวังเมืองลังกา ฯ
๏ ฝ่ายเสนีที่มารับกับบาทหลวง ตามกระทรวงเช่นกับผู้มาสู่หา
ด้วยมิได้ไปเฝ้าเจ้าพารา ต่างพูดจาข้อคำนำยุบล
ก็กลับไปทูลองค์พระทรงภพ ตั้งแต่ต้นจนจบอนุสนธิ์
ป่างพระปิ่นนคเรศเกศสกล ภูวดลดำรัสตรัสภิปราย
ให้มันมาห้าแสนทั้งแดนแขก ตีให้แตกกลับไปดั่งใจหมาย
แต่อ้ายเฒ่าเจ้าเล่ห์เพทุบาย มารบหลายหนยับกลับไปเอง
ไม่สิ้นมาดปรารถนาลังกาเกาะ อ้ายเจ้าเคราะห์คนหลงนี้โฉงเฉง
รู้วิชามากมายมีหลายเพลง เที่ยวข่มเหงบุกรุกไปทุกแดน
เมื่อแต่ครั้งมังคลาเป็นสานุศิษย์ มันก็คิดให้ลำบากได้ยากแสน
ต้องพลัดพรากจากนิเวศน์เสียเขตแดน ทั้งแตกแตนพ่อแม่ไปแต่ตัว
เพราะหลงลมอ้ายเฒ่าอ้ายเจ้าเล่ห์ มันถ่ายเทแทบจะแยกแตกเมียผัว
จนมังคลาหนีปลอดได้รอดตัว เล่นเอาขรัวอ่อนฤทธิ์เที่ยวติดตาม
วิสัยชาติบาทหลวงแล้วยั่วศึก ยังหาญฮึกยักลำคนซ้ำสาม
เข้าที่ไหนพาให้เขาเกิดความ จนลุกลามไม่รู้สิ้นเพราะดิ้นรน
พระตรัสพลางทางว่าอย่าปรารภ คิดสมทบเล่นเจ้าครูดูอีกหน
นี่มันใช้สายมาดูก็รู้กล อันแยบยลเสือเฒ่าพอเข้าใจ
พระตรัสว่าอย่าไปกล่าวจะยาวยืด จะหวานจืดร้อนเย็นเป็นวิสัย
เขาจะมาว่าขานประการใด เราอย่าไปตอบต่อข้อคดี
พระสั่งเสร็จแล้วเสด็จขึ้นจากอาสน์ ขุนอำมาตย์บังคมก้มเกศี
ไปสั่งพวกเมืองด่านชานบุรี คอยฟังข่าวเอาคดีแล้วรีบมา ฯ
๏ ฝ่ายดาวิดคิดเห็นไม่เป็นผล ดูเล่ห์กลปึกแผ่นยังแน่นหนา
อันเราเปรียบเหมือนทูตมาพูดจา ไม่เห็นท่าทางไหนจะได้เมือง
จำจะต้องกลับไปในวันนี้ จะเซ้าซี้เขาก็รู้เบื่อหูเหือง
ซึ่งจะมารบราญตีบ้านเมือง ก็เห็นเรื่องที่จะยับอัปรา
แล้วลุกออกจากห้องมาร้องสั่ง พวกสะพรั่งไพร่นายทั้งซ้ายขวา
ให้ถอนสมอช่อใบใช้เภตรา ในเวลานี้จะกลับเร่งจับการ
ต้นหนให้ถอนสมออย่ารอรั้ง พร้อมสะพรั่งถ้วนทั่วตัวทหาร
ออกแล่นเรื่อยเฉื่อยฉ่ำไปสำราญ จากเมืองด่านสิงหลพ้นสันดอน ฯ
๏ ฝ่ายพระจอมนคราเมืองวายุภักษ์ กษัตริย์ศักดิ์สุริย์วงศ์พระทรงศร
พลางทูลองค์เชษฐาสุดสาคร จะทุกข์ร้อนไปทำไมกับไพรี
อันพาราวายุภักษ์เคยหักหาญ มีอาจารย์ทำได้ในวิถี
ให้เรือติดมาไม่ได้ในนที เพราะวารีแข็งกระด้างอย่างศิลา
พวกไพรีมีมาไม่ใคร่ขาด จนขยาดเกรงกลัวทั่วทิศา
อันเขตแดนวายุภักษ์นครา ไม่มีข้าศึกศัตรูแต่บูราณ
ขอพระองค์อย่าวิตกยกธุระ ไว้ข้าจะต่อสู้หมู่ทหาร
จะลาไปนคราพาอาจารย์ มาคิดการเป่าปัดกำจัดภัย ฯ
๏ ฝ่ายพระสุดสาครถาวรสวัสดิ์ ฟังกษัตริย์เกี่ยวดองค่อยผ่องใส
จึ่งตรัสว่าถ้ากระนั้นจงรีบไป อย่านอนใจแก่ศัตรูหมู่อรินทร์
กษัตราทูลลาพระทรงเดช กลับนิเวศน์โดยหวังดั่งถวิล
ให้ภัทวงศ์อยู่กับองค์พระภูมินทร์ ในนครินทร์เวียงวังเกาะลังกา ฯ
๏ ฝ่ายพระปิ่นกษัตราเมืองวายุภักษ์ พระทรงศักดิ์รีบไปในมหา
วิถีแถวทะเลลมยมนา ถ้วนสิบห้าวันเข้าอ่าวนคร ฯ
๏ ฝ่ายดาวิดศิษย์พระสังฆราช ล่วงลีลาศมาทางหว่างสิงขร
บรรลุถึงโรมพัฒน์ตัดสันดอน เข้านครทอดท่าหน้าบูรินทร์
แล้วขึ้นจากกำปั่นมิทันช้า เดินไปหาอาจารย์ใหญ่ดั่งใจถวิล
แล้วแจ้งความตามที่ไปทวงบุรินทร์ ประเทศถิ่นนครังกรุงลังกา
อีตาเฒ่าได้ฟังยิ่งคั่งแค้น ชะแง้แหงนอยู่เป็นครู่ดูเวหา
พระเยซูอยู่ที่ไหนจึงไม่มา ช่วยศิษย์หากำจัดพวกศัตรู
แกโกรธเกรี้ยวเคี้ยวเหงือกดังออดออด เหมือนหอกสอดเข้ามาแยงแทงรูหู
นัยน์ตาโตเท่ากำปั้นหันมาดู ตะคอกขู่ดาวิดคิดอย่างไร
ที่สอนสั่งหวังว่าแทนตาหู ไยมิขู่ให้มันกลัวหัวไถล
ถึงพลาดท่ามันจะมาทำไมใคร นิสัยไพร่เช่นอ้ายนี่ดีแต่กิน
มิใช่ชาติทองคำอ้ายซ้ำเสือก แกขบเหงือกด่าไปดั่งใจถวิล
ใช้ให้ไปหลอกลวงทวงแผ่นดิน เห็นจะสิ้นปัญญาทำตาปรอย
แต่ฝูงสัตว์เกเรเดรัจฉาน ยังเที่ยวคลานหาที่อยู่เช่นปูหอย
นี่มนุษย์เจียวหนาหวาทำตาปรอย เห็นใช้สอยกันไม่ได้ใช่ไก่ชน
แกบ่นพลางทางไปหาไทท้าว เจ้าแดนด้าวนคเรศแจ้งเหตุผล
เชิญท่านช่วยด้วยสักครั้งที่กังวล ตีสิงหลให้วินาศดาษดา
ด้วยแรกเริ่มเดิมทีมีแต่ครั้ง พระเยซูผู้ตั้งศาสนา
บังคับให้จอมกษัตริย์ขัตติยา เจ้าลังกามาแต่ครั้งตั้งนคร
แล้วแบ่งปันถิ่นประเทศเขตอาวาส มีสังฆราชเป็นที่ครูผู้สั่งสอน
สืบกันมาแต่ครั้งตั้งนคร ก็ถาวรทั่วจังหวัดปัถพี
เดี๋ยวนี้ไทยมาริบเอาเป็นเจ้าของ ฝรั่งต้องซุกซนเที่ยวด้นหนี
ข้าขอบุญเจ้าจังหวัดปัถพี ช่วยต่อตีให้มันยับอัปรา
จะได้ลือชื่อไปทั้งแปดทิศ ประจามิตรก็จะกลัวทั่วทิศา
ทั้งจะได้กุศลผลผลา เป็นที่ตั้งศาสนาเหมือนมาเดิม
เจ้าพาราถูกยอหัวร่อร่า ฟังอีตาเฒ่ามันพูดสุดจะเหิม
แกเห็นเชื่อถ้อยคำทั้งซ้ำเติม คอยส่งเสริมที่ให้ไปลังกา ฯ
๏ ฝ่ายท่านท้าวเจ้าพาราจึ่งว่าขาน ขอรับภารธุระดั่งที่กังขา
เสียแรงท่านได้มาอยู่เป็นครูบา จะไปตีลังกาฉลองคุณ
บาทหลวงเฒ่าดีใจดั่งได้เหาะ เห็นสิ้นเคราะห์แล้วหนะกูมีผู้หนุน
ที่หน้าจ๋อยสร้อยเศร้าง่วงเหงางุน กลับเฉียวฉุนชื่นบานสำราญกาย
คำนับลาเจ้านิเวศน์เขตจังหวัด กลับไปวัดชื่นชมด้วยสมหมาย
เรียกดาวิดมาช่วยคิดการอุบาย สมที่หมายท่านท้าวเจ้าบุรินทร์
รับธุระจะไปตีบุรีให้ สบายใจดั่งนิยมสมถวิล
กูเข้าไปสนทนาในธานินทร์ ด้วยเล่ห์ลิ้นไม่สู้ยากลำบากใจ
เขาย่อมว่าพูดดีเป็นศรีศักดิ์ คงได้ภักษ์ได้ผลมาล้นไหล
เหมือนน้ำขึ้นเรือพายสบายใจ เข้าที่ไหนได้ที่นั่นดั่งพรรณนา
แม้นตัวกูไปเองแล้วที่ไหน คงสมใจมุ่งมาดปรารถนา
จะปลิ้นปลอกหลอกลวงทวงพารา ด้วยมารยาต่างต่างทางสำนวน
ไม่ต้องยากแก่พหลพลไพร่ เอาบาทใหญ่ขู่ให้กลมดั่งลมหวน
นี่ปากมึงมันเป็นไพร่ไม่ใคร่ครวญ พูดด้วนด้วนเขาจะกลัวตัวมึงไย
ธรรมดาพระฝรั่งตั้งอำนาจ ให้เปรื่องปราชญ์ชี้แจงแถลงไข
ให้มันเห็นทันตาอย่าว่าใคร พูดใกล้ไกลเวียนวนริมขนตา
จะขู่เข็ญให้มันเห็นอย่างปืนใหญ่ ยิงออกไปถูกดิ้นสิ้นสังขาร์
แม้นเองพูดให้มันเห็นเช่นวาจา อ้ายเสนาก็คงกลัวหนังหัวพอง
แกพรรณนาว่าไปตามใจคิด เจ้าดาวิดนบนอบไม่ตอบสนอง
แม้นจะเถียงก็จะด่าทำตาพอง แกพูดคล่องข้างจะได้นิสัยคน
นึกในใจไปรบก็คงยับ ถึงยกทัพไปก็เห็นไม่เป็นผล
จะไปลองถ่ายเทด้วยเล่ห์กล เขาก็คนมิใช่เต่าเอาแต่ใจ
แต่ต้องทนให้แกด่าเหมือนข้าครอก แม้นดาบหอกนั่นแลจนทนไม่ไหว
เป็นแต่ลมพัดบ้างช่างเป็นไร ถึงไหนไหนก็เป็นครูทำหูตึง
แก่พ่นพร่ำร่ำไปมิใคร่หลับ จนเดือนดับเพราะโกโรโมโหหึง
ด้วยจิตเป็นอันธพาลสันดานดึง คิดรำพึงแต่จะทำการย่ำยี ฯ
๏ ฝ่ายไทท้าวเจ้าบุรินทร์โรมพัฒน์ สั่งให้จัดกำปั่นรบทั้งหลบหนี
เกณฑ์หัวเมืองแขกชวาทุกธานี จะไปตีลังกาให้อาจารย์
กำปั่นไฟใหญ่น้อยห้าร้อยเศษ คนในเขตโรมพัฒน์จัดทหาร
สิบห้าหมื่นพื้นฉกรรจ์อันชำนาญ ถือหอกขวานเหน็บกริชฤทธิรณ
พร้อมปืนผาหน้าไม้ทั้งดั้งดาบ ศรกำซาบกะเลหวังตั้งพหล
เรือกระเชียงเรียงรายทั้งไพร่พล สั่งให้ขนลูกดินสิ้นทุกลำ
เครื่องเสบียงข้าวปลากระยาหาร ทั้งคาวหวานบรรทุกที่คนมี่สำ
ทั้งไก่แกะแพะเอาไปใส่ทุกลำ คนประจำทุกหมวดเร่งตรวจตรา
กำปั่นใหญ่จัดให้พระสังฆราช กับพวกบาทหลวงดาวิดพวกศิษย์หา
ท่านท้าวไทไปด้วยกันตามสัญญา แต่งเภตราแล้วเสร็จสำเร็จการ ฯ
๏ ฝ่ายตาเฒ่าสังฆราชพระบาทหลวง แกอิ่มทรวงปรีดิ์เปรมเกษมศานต์
ตื่นจากที่ดีใจใครจะปาน รีบลนลานลงกำปั่นด้วยทันที
กับท่านท้าวเจ้าพาราเสนาพร้อม เรือแวดล้อมล้วนบรรดาชวาฉวี
บาทหลวงเฒ่าเจ้าตำราหาฤกษ์ดี ไปนั่งที่ท้ายเภตราดูท่าทาง
แดดพยับอับฟ้าเวหาหน พื้นอำพนเรื่อแดงส่องแสงสาง
แกให้ยิงปืนใหญ่ชักใบกาง แล่นสล้างตามกันจากสันดอน
โห่กระหึมครึ้มครวญแต่ล้วนแขก เอาฤกษ์แรกออกชะวากปากสิงขร
พ้นนิเวศน์เขตแคว้นแดนนคร ชโลธรไหลเรื่อยแล่นเฉื่อยไป ฯ
๏ จะกลับกล่าวเจ้าพาราวายุภักษ์ กษัตริย์ศักดิ์จอมนิเวศน์ข้างเพทไสย
ให้หาครูรู้วิชาพาเอาไป ยังกรุงไกรลังกาสี่ห้าคน
แต่ล้วนถือวิทยาวิชาขลัง ลงที่นั่งใช้ใบไปสิงหล
ได้ลมคล่องล่องมาในสาชล ถึงสิงหลตั้งแต่มาสิบห้าวัน
กษัตริย์สุดสาครถาวรสวัสดิ์ โสมนัสวายวิโยคที่โศกศัลย์
ได้ครูเมืองเกี่ยวดองมาป้องกัน พระทรงธรรม์ทักถามตามสงกา
จะสู้รบไพรีมีโอกาส ด้วยอำนาจอย่างไรไฉนหนา
ทั้งสี่พราหมณ์ทูลตามความสงกา ถึงศึกมาขับเคี่ยวที่เรี่ยวแรง
จะทำให้วารินกระสินธุ์สมุทร แข็งประดุจดั่งแก้วพรายแพร้วแสง
ถึงจะเดินก็ไม่ได้เป็นไฟแดง ทั้งร้อนแรงเท้าลอกถึงปอกพัง
ถึงเป็นนกบินมาในอากาศ ให้เกลื่อนกลาดตรงเข้ามาแล้วอย่าหวัง
ว่าชีวิตจะตลอดรอดไปรัง เหมือนหนึ่งดั่งทูลองค์พระทรงธรรม์
อันเมืองข้าร้อยปีไม่มีศึก มาหาญฮึกรบสู้เป็นคู่ขัน
ด้วยความรู้ครูผู้ใหญ่ท่านให้ปัน สำหรับกันนคราให้ถาวร
พระทรงฟังสังรเสริญครูทั้งสี่ ช่วยปราบพวกไพรีให้หลุดถอน
พระสั่งเสร็จแล้วเสด็จบทจร กับภูธรเกี่ยวดองเข้าห้องปรางค์ ฯ
๏ จะกล่าวข้างสังฆราชพระบาทหลวง แกอิ่มทรวงสมปองที่หมองหมาง
ยกทัพใหญ่มาในวิถีทาง พร้อมขุนนางเจ้าพาราปรึกษากัน
ที่บนท้ายบาหลีเก้าอี้ตั้ง ชวนกันนั่งปรีดิ์เปรมเกษมสันต์
เจ้าดาวิดเคียงข้างไม่ห่างกัน ดูขอบขัณฑ์เขตแคว้นทุกแดนเมือง
สุริยงลงลับพยับฟ้า ดวงดาราแจ่มกระจ่างสว่างเหลือง
พลางจุดโคมดาษแดงแสงประเทือง เรือก็เนื่องแล่นตามกันหลามมา
ได้เดือนครึ่งถึงหน้าพาราสุหรัด แล้วข้ามตัดอ่าวปากน้ำสำปันหนา
อีกวันครึ่งก็จะถึงเขตลังกา ต่างรอรารวมรอมให้พร้อมมูล
เรือตระเวนเมืองลังกาอาณาเขต คอยฟังเหตุแล่นไปจากไอศูรย์
เห็นกำปั่นหลายหลากมามากมูล ผิดตระกูลกะลาสีมิใช่ไทย
พลางแล่นลัดตัดมาถึงหน้าด่าน เอาข้อการขึ้นไปแจ้งแถลงไข
กับนายมุลขุนสมุทรวุฒิไกร กำปั่นใบกำปั่นรบสมทบกัน
มารอราอยู่หน้าเกาะสุหรัด ริมจังหวัดกรุงไกรไอศวรรย์
วิถีทางจะมาถึงอีกกึ่งวัน ขุนด่านนั้นให้เสมียนเขียนถ้อยคำ
แล้วพับใส่ในผนึกจารึกนอก เป็นใบบอกอักขราเลขาขำ
ประทับตราดวงใหญ่ไว้ประจำ ใช้คนนำเข้าไปในนคร
ครั้นถึงตรงส่งให้เสนารับ ฉีกฉบับออกอ่านสารอักษร
พอพระจอมนคเรศเกศนคร เสด็จจรออกที่นั่งบัลลังก์พราย
ขุนนางนำคำอักษรเมืองปากน้ำ คำนับนำอ่านประมูลทูลถวาย
พระทราบสิ้นแล้วเฉลยเปรยภิปราย เห็นดีร้ายพระฝรั่งพวกจังฑาล
พระตรัสพลางทางสั่งพราหมณ์ทั้งสี่ กับเสนีพลไกรไพร่ทหาร
รีบลงไปเร็วพลันให้ทันการ ที่เมืองด่านปากน้ำดั่งคำนึง
พรุ่งนี้เช้าเราจึงจะกรีทัพ ไปตั้งรับเร่งไปจงให้ถึง
พระสั่งเสร็จตรองตรึกนึกคะนึง แล้วรำพึงเหตุผลแต่ต้นปลาย
พวกเสนาพาพราหมณ์ผู้วิเศษ จากนิเวศน์พร้อมกันรีบผันผาย
กับผู้คนตามกันไปทั้งไพร่นาย ลงเรือพายถึงปากน้ำที่สำคัญ ฯ
๏ ฝ่ายท่านพราหมณ์ผู้ประสิทธิ์ฤทธิเวท ไปดูเขตสันดอนสิงขรขัน
ตรงปากอ่าวยาวใหญ่แลไกลครัน จะป้องกันที่ตรงนี้แล้วชี้แจง
จึ่งบอกกับเสวกาพวกข้าเฝ้า ท่านเกณฑ์เหล่าพลขันธ์ให้สานแผง
แล้ววงไว้ตามทางที่กลางแปลง เอาผ้าแดงทำธงปักลงกลาง
กับไม้ลำทำเป็นแพพอพวกข้า ทั้งหญ้าคาร้อยยอดเอาทอดขวาง
เครื่องบวงสรวงเทพไทใส่ในกลาง เชือกระยางแพไว้ในนที
ขุนนางรับกลับมาหาไปเสร็จ พร้อมสำเร็จขนไปทั้งบายศรี
กับของข้าวสารพัดเครื่องบัดพลี ลงไปที่ตามสั่งแล้วตั้งการ
ผู้วิเศษทั้งสี่พลีสรวง แล้วบนบวงเทพไทในสถาน
แล้วลงแพพร้อมกันมิทันนาน อ่านโองการโบกธงอัดคงคา
สาดข้าวสารหว่านไปในสมุทร แล้วก็จุดเทียนธูปเครื่องบุปผา
ประนมมือพร้อมกันวันทนา เสียงคงคาลั่นดังก้องกังวาน
สะเทือนท้องสาคโรชโลสินธุ์ สายวารินคลื่นซัดเสียงฉัดฉาน
ฝูงกระโห้โลมากุมภาพาล จากสถานถอยไปตามสายชล
น้ำก็แข็งเป็นแผ่นทั้งแน่นหนา ถึงช้างม้าเดินได้ไม่ขัดสน
แต่ร้อนเหมือนเปลวไฟในสายชล รอบสิงหลสิบโยชน์เป็นโขดคัน
ทั้งสี่พราหมณ์กลับมาขึ้นอาศัย บนป้อมใหญ่ปรีดิ์เปรมเกษมสันต์
พวกเมืองด่านแต่งสำรับไว้ฉับพลัน เลี้ยงดูท่านพราหมณ์พิธีทั้งสี่คน ฯ
๏ ฝ่ายพระจอมธิบดินทร์ปิ่นกษัตริย์ แจ่มจำรัสรุ่งสางกลางเวหน
สองกษัตริย์อ่าองค์แล้วสรงชล ทรงเครื่องต้นสำหรับออกทัพชัย
กับพระหน่อภัทวงศ์องค์ลูกเขย มาคอยท้าวอยู่ที่เกยอันผ่องใส
ตามเสด็จสองพระองค์ผู้ทรงชัย เสนาในตรวจพหลรณรงค์
๏ ฝ่ายกษัตริย์สองพระองค์ขึ้นทรงรถ พร้อมกันหมดหน่อนาถราชหงส์
ยกกองทัพขับพหลรณรงค์ ก็รีบตรงไปปากน้ำที่สำคัญ
ถึงพลับพลาหน้าเชิงเทินบนเนินป้อม ทหารพร้อมทุกหมู่ล้วนคู่ขัน
ทั้งสี่พราหมณ์เฝ้าเรียงอยู่เคียงกัน พระทรงธรรม์ตรัสถามตามอาวรณ์
พราหมณ์ประนมก้มกราบสองกษัตริย์ ข้าไปจัดแจงกระทั่งฝั่งสิงขร
ขอเชิญเสด็จเสร็จไปในสันดอน ประทับร้อนทอดพระเนตรตามเขตแดน
สองพระองค์ลงจากพลับพลาสี พวกมนตรีเซ็งแซ่รีบแห่แหน
ถึงปากอ่าวเจ้านิเวศน์เห็นเขตแดน เสด็จบนแท่นศิลาที่หน้าเนิน
เห็นวารีที่แข็งแดงไปรอบ ตามเขตขอบคล้ายลำเนาภูเขาเขิน
จึงตรัสถามพราหมณ์พฤฒาว่าจะเดิน ไปตามเนินน้ำเห็นเป็นอย่างไร
พราหมณ์ประมูลทูลฉลองสองกษัตริย์ ด้วยร้อนจัดเหลือล้นทนไม่ไหว
แล้วมีพิษเรี่ยวแรงกว่าแสงไฟ ไปไม่ได้ดอกพระองค์อย่าสงกา
พระยินดีปรีดาว่าเช่นนี้ ถึงไพรีหมื่นแสนมาแน่นหนา
เว้นแต่เหาะเหินได้ในนภา ถึงจะมาก็เห็นยากลำบากกาย
ทั้งสี่พราหมณ์ทูลว่าถึงจะเหาะ จะจงเจาะเห็นไม่ได้ดั่งใจหมาย
คงจะทำเวทมนตร์กลอุบาย คิดยักย้ายมิให้มาถึงธานินทร์
พระทรงฟังสังรเสริญพราหมณ์ทั้งสี่ วิชาดีทำได้ดั่งใจถวิล
มิเสียแรงเป็นครูท้าวเจ้าบุรินทร์ พระตรัสสิ้นมาประทับยังพลับพลา ฯ
๏ จะกลับกล่าวราวเรื่องพระบาทหลวง แต่แล่นล่วงมาในทางกลางมหา
ข้ามละเมาะเกาะแก่งตำแหน่งมา จวนจะถึงลังกาเวลาเย็น
พร้อมกระบวนถ้วนทุกลำเรือกำปั่น สลาตันตั้งมาฟ้าเหมือนเสน
ตีกำปั่นหันไปหัวท้ายเบน ต้นหนเจนจัดตำราให้ซาใบ
พอเย็นย่ำคล้ำฟ้าบนอากาศ น้ำค้างสาดเยือกเย็นกระเซ็นใส
เดือนก็ขึ้นรางรางเห็นทางไป แล่นมาใกล้นคเรศเขตลังกา
ทอดสมอรอราตามหน้าเกาะ บ้างตีเกราะครึกครื้นยิงปืนผา
พอรุ่งเช้าจึ่งจะเข้าตีพารา ต่างตรวจตราเรือรบสมทบพล
พอแลไปหน้าอ่าวเห็นขาวช่วง เป็นรุ้งร่วงแดงวับจับเวหน
แล้วเรียกกันให้มาดูทุกผู้คน ออกเกลื่อนกล่นเต็มไปในเภตรา ฯ
๏ ฝ่ายบาทหลวงอยู่ในห้องจึ่งร้องถาม เขาบอกความให้ฟังนึกกังขา
เอ๊ะชะรอยคนดีจะมีมา ทำวิชาเป็นแท้แน่แก่ใจ
ลุกจากห้องร้องว่าภาษาแขก กูนึกแหลกประหลาดจิตคิดสงสัย
ของเช่นนี้แต่ก่อนร่อนชะไร ก็ยังไม่เคยเห็นเหมือนเช่นนี้
แกจึ่งว่าเช้าตรู่ดูให้แน่ จะคิดแก้เวทมนตร์คนหรือผี
แล้วเรียกศิษย์มาพลันในทันที ตำรามีต่างต่างข้างที่นอน
หยิบมาดูกูจะบอกให้ไปแก้ นั่งดูแลตามตำราครูบาสอน
กับดาวิดศิษย์ผู้ใหญ่มิได้นอน จนทินกรส่องสีรวีวรรณ
ลุกออกมาจากห้องมองเขม้น พอแลเห็นน้ำแดงดูแข็งขัน
แกหยิบเอาหยูกยาสารพัน ทั้งน้ำกลั่นต่างต่างอย่างที่เคย
ให้ดาวิดศิษย์ลงกำปั่นน้อย แล้วล่องลอยไปดูตามครูเฉลย
เห็นน้ำแดงแข็งเช่นนี้ยังมิเคย แล้วก็เลยไปข้างหน้าเอายาปราย
น้ำที่แข็งก็ยิ่งแดงเหมือนเพลิงลุก ยิ่งแล่นรุกเข้าไปร้อนใจหาย
แต่บรรดายาเอาไปทั้งไพร่นาย ช่วยกันปรายโปรยลงในคงคา
น้ำก็เฉยเลยแห้งแข็งเป็นควาก ถอยออกจากหน้าสันดอนชะง่อนผา
ไปแจ้งกับครูเฒ่าเจ้าตำรา สิ้นหยูกยาที่เอาไปแก้ไม่ฟัง
บาทหลวงว่าถ้ากระนั้นเอาปืนใหญ่ ยิงเข้าไปตามลำที่น้ำขัง
แต่เขาเขินเนินแยกยังแตกพัง แกจึ่งสั่งสารวัตรให้ยัดปืน
ยิงไปดูตามร่องสักสองโหล ลูกโตโตดินที่แรงแม้นแข็งขืน
ต้องล่าทัพกลับไปในกลางคืน ถ้าแม้นฟื้นเหลวได้ครรไลจร
พวกปืนใหญ่ใส่ดินประจุเสร็จ แล้วสำเร็จยืนเรียงเคียงสลอน
กรอดดินหูซูซุดจุดไฟฟอน เสียงสะท้อนสะท้านดังเสียงตังตึง
ไม่ไหวติงยิงเปล่าเหมือนเป่าเล่น ลุกไปเต้นอยู่ไกลไกลไปไม่ถึง
ด้วยอำนาจท่านพฤฒาอย่าคะนึง ยิ่งไม่ถึงธารท่าหน้าสันดอน ฯ
๏ ฝ่ายสององค์ทรงเดชเกศกษัตริย์ ทรงกัณฐัศว์เสด็จมาหน้าสิงขร
ทั้งรี้พลเสนาประชากร พร้อมนิกรดาษดามาประชุม ฯ
๏ ฝ่ายสังฆราชบาทหลวงลงง่วงเหงา ให้โศกเศร้าร้อนใจดั่งไฟสุม
ระอาอ่อนถอนใจใหญ่ให้ประชุม เรือชุมนุมกองทัพกลับนคร
มีความรู้สู้เขาก็ไม่ได้ แกแค้นใจราวกะถูกซึ่งลูกศร
ทั้งตัวแก่เกินการจะราญรอน สิ้นอาวรณ์เวียงวังเกาะลังกา ฯ
๏ ฝ่ายไทท้าวเจ้าพาราโรมพัฒน์ ให้รีบรัดตัดข้ามสำปันหนา
ถิ่นประเทศเขตแคว้นแดนพารา แต่บรรดาเรือรบสมทบกัน
ชักเพลาใบใส่เสาแล่นก้าวเฉียง ออกแล่นเรียงข้ามไปไอศวรรย์
สองเดือนครึ่งลุถึงนิเวศน์พลัน แล้วพากันเข้าวังทั้งอาจารย์ ฯ
๏ จะกล่าวข้างลังกาอาณาจักร พระปิ่นปักอิศรามหาสถาน
เลิกพหลพลไกรอันชัยชาญ กลับสถานเปรมปราสถาวร
ตกรางวัลท่านพราหมณ์ผู้วิเศษ อันเรืองเวทมนตร์ประสิทธิ์ดั่งพิษศร
ทั้งเงินทองของวัตถาเครื่องอาภรณ์ เจ้านครโปรดปรานประทานพราหมณ์
เราขอบใจได้ท่านมาดับยุค พอมีสุขใจทหารชาญสนาม
แล้วไม่ต้องตรากตรำทำสงคราม ให้ลุกลามเหนื่อยยากลำบากใจ ฯ
๏ ฝ่ายพระจอมนคราวายุภักษ์ เสด็จสำนักปราสาททองอันผ่องใส
มาอยู่สามเดือนตราจะลาไป ยังกรุงไกรวายุภักษ์นัครา
ครั้นรุ่งเช้าท้าวเสด็จยุรยาตร ไปเฝ้าบาทบทเรศพระเชษฐา
ทูลลาองค์ทรงเดชเกศลังกา กลับพาราจะตั้งงานการพิธี
ราชาภิเษกเอกฉัตรภัทวงศ์ ให้ดำรงนครินทร์ถิ่นวิถี
เป็นฝ่ายหน้าว่าขานการบุรี ทั้งองค์ศรีสุณิสาขอลาจร
ไปพาราข้าบาทเหมือนมาดหมาย ให้สืบสายภิญโญสโมสร
ป่างพระองค์ทรงภุชสุดสาคร สั่งนิกรจัดแจงแต่งเภตรา
กับอนงค์องค์มิ่งมเหสี ให้เลือกสรรสตรีมียศถา
ล้วนลูกขุนลูกหมื่นพื้นโสภา สักร้อยนารีให้ไปใช้การ
ทั้งข้าวของทองเงินสำหรับยศ ให้ครบหมดจะได้ใช้ไปสถาน
ทั้งเถ้าแก่สำหรับบังคับงาน คนจัดจ้านตอแหลแลแง่งอน
อย่าให้ไปขายหน้าจะมาถึง มันดื้อดึงว่ายากพวกปากหนอน
จะไปก่อการลำบากหญิงปากบอน มันจะร้อนมาถึงนายขายหน้าตา
พระสั่งเสร็จแล้วเสด็จขึ้นจากอาสน์ สองนางนาฏเลือกสรรกันนักหนา
ตามรับสั่งองค์ท้าวเจ้าลังกา พร้อมบรรดาของข้าวจะเอาไป ฯ
๏ ฝ่ายเสนีผู้รับสั่งมาตั้งขน เรียกผู้คนแบกหามตามไสว
บรรทุกลำกำปั่นด้วยทันใด พลไกรลงประจำในลำทรง
ครั้นพลบค่ำคล้ำฟ้าสุธาวาส สองนางนาฏรัญจวนถึงนวลหง
จำจะไปสอนธิดาแล้วอ่าองค์ เสด็จตรงไปปราสาทค่อยนาดกราย
เข้าในห้องสองสถิตบนอาสน์รัตน์ หน่อกษัตริย์บังคมนางโฉมฉาย
พระบุตรีนบนอบแล้วยอบกาย ทางถวายอภิวันท์อัญชุลี
ทั้งสองนางพลางสอนสมรมิ่ง แม่ยอดหญิงนึกว่าเป็นทาสี
จะไปอยู่พารากับสามี อันราคีอย่าให้เคืองในเรื่องราว
อย่างหวงหึงขึ้งเคียดทำเดียดฉันท์ แก่สุรางค์นางกำนัลที่สาวสาว
รักษาตัวอย่าให้มีราคีคาว จะแตกร้าวรานกันเพราะฉันทา
อย่าคบคนสอพลอทรลักษณ์ มันจะชักชวนจิตริษยา
รักษาตัวอย่าให้ผัวเจ้าโกรธา จงอุตส่าห์ตั้งใจไว้ให้ดี
แม้นผัวทุกข์ปลุกปลื้มให้ลืมทุกข์ ถ้ามีสุขก็อย่าเปรมเกษมศรี
อย่าทำยศให้มันเหลืออย่าเชื่อดี ไม่ควรที่ก็อย่าควรทำลวนลาม
อันเชื้อหงส์เล่าก็คงเป็นหงส์เหิน แม้นบินเกินเวหนคนมักหยาม
จะพูดจาก็พอควรอย่าลวนลาม มักเสียนามเสียเนื้อในเชื้อวงศ์
คำของแม่แต่เท่านี้นะลูกรัก ประเสริฐศักดิ์ในประยูรสกูลหงส์
อย่าลืมคำจำไว้ในใจจง จะยืนยงชันษาสถาพร
นางสอนพลางทางฝากกับเขยขวัญ จงครองกันให้เป็นสุขสโมสร
พระรับรสพจนาแล้วว่าวอน พระมารดรอย่าเป็นห่วงถึงดวงใจ
ลูกรักเหมือนเพื่อนชีวิตไม่คิดแหนง ใช่จะแสร้งทูลพระองค์อย่าสงสัย
จะถนอมจอมขวัญจนบรรลัย ไม่ขอไกลจากขนิษฐ์ดั่งจิตปอง
นางฟังคำซ้ำแสนสวาทนัก ด้วยเขยรักร่ำประมูลทูลฉลอง
นางอวยชัยให้พ่อสมอารมณ์ปอง จงผุดผ่องภิญโญมโหฬาร
ให้แคล้วคลาดศัตรูหมู่มิจฉา จงวัฒนาอิ่มเอมเกษมศานต์
ทั้งโรคันอันตรายอย่าแผ้วพาน ให้สำราญเรืองฤทธิ์อิศรา
พระรับพรนงคราญแล้วกรานกราบ ศิโรราบอภิวันท์ด้วยหรรษา
สุลาลีเสาวคนธ์สุมณฑา ก็ลุกลากลับหลังยังปรางค์ทอง
ครั้งรุ่งรางส่างแสงแจ้งกระจ่าง พวกขุนนางเร่งกันผันผยอง
สารวัตรเที่ยวตรวจทุกหมวดกอง คนที่ต้องเกณฑ์ไปในเภตรา ฯ
๏ ฝ่ายพระองค์ผู้ดำรงไอศวรรย์ จรจรัลออกที่นั่งสั่งให้หา
พวกอำมาตย์เสนีผู้ปรีชา ให้เตรียมราชรถาอย่าช้าที
เครื่องเกณฑ์แห่แตรสังข์ทั้งพิณพาทย์ กับพระราชยานทองอันผ่องศรี
จะไปส่งอนุชาเจ้าธานี ให้ถึงที่กำปั่นท่าสันดอน
พวกเสนาข้าเฝ้าเหล่าทหาร มาเตรียมการพร้อมพรั่งนั่งสลอน
คอยพระจอมนครินทร์ปิ่นนคร ฝ่ายภูธรสององค์ต่างสรงชล
ผลัดภูษาอ่าองค์แล้วทรงเครื่อง อร่ามเรืองแก้วเก้าวาวเวหน
สรวมชฎากลีบเพชรเสด็จดล เจ้าสิงหลทรงมงกุฎบุษย์น้ำทอง
หน่อกษัตริย์ภัทวงศ์กับนงลักษณ์ มาพร้อมพรักคอยบพิตรสนิทสนอง
สองพระองค์เยื้องย่างจากปรางค์ทอง ออกยังท้องพระโรงรัตน์ชัชวาล
ประทับอยู่ครู่หนึ่งจึ่งทรงรถ มรกตรจนามุกดาหาร
สารถีขับม้าอาชาชาญ จากสถานนคเรศเขตลังกา
ภัทวงศ์ทรงรถกับนุชนาฏ ตามลีลาศไปยังฝั่งมหา
กระบวนแห่แตรสังข์อลังการ์ ไปถึงท่าเมืองสมุทรหยุดนิกร
ต่างทูลลาเจ้าบุรินทร์ปิ่นสิงหล ภูวดลบพิตรอดิศร
พระอวยชัยให้สุขาสถาพร ครองนครไปให้ยืนสักหมื่นปี
กษัตราวายุภักษ์บังคมกราบ ศิโรราบน้อมประณตบทศรี
แล้วเสด็จลงกำปั่นด้วยทันที พระบุตรีเขยขวัญต่างวันทา
อภิวาทบาทบงสุ์พระทรงเดช เธออวยชัยให้วิเศษหนาลูกหนา
จงแคล้วคลาดศัตรูหมู่ปัจจา จงวัฒนาในตระกูลประยูรวงศ์
สองพระองค์ทรงรับพระพรเสร็จ แล้วเสด็จสู่บัลลังก์ที่นั่งหงส์
พอฤกษ์ดีคลี่ใบชักสายธง ออกแล่นตรงทักษิณถิ่นพารา ฯ
๏ ฝ่ายพระจอมอิศรามหากษัตริย์ เจ้าจังหวัดธิบดินทร์ปิ่นมหา
เธอส่งเสร็จแล้วเสด็จกลับพารา ขึ้นปรางค์ปราถาวรเหมือนก่อนกาล
ฝ่ายข้างลำกำปั่นก็แล่นล่อง ไปในท้องวารินถิ่นสถาน
สิบห้าวันถึงวังให้ตั้งการ จะเสกราชกุมารผ่านบุรี
เป็นอุปราชฝ่ายหน้าให้ว่าขาน กึ่งสถานช่วยบำรุงซึ่งกรุงศรี
ให้โหราหาฤกษ์ตั้งพิธี ตามคัมภีร์ไสยเวทวิเศษมนต์
แล้วจะเลื่อนยศถาบรรดาศักดิ์ เป็นเอกอัครเขยท้าวเจ้าสิงหล
ได้ปกป้องไพร่ฟ้าประชาชน จอมสกลจัดงานการวิวาห์
ทั้งโหรพราหมณ์พรั่งพร้อมน้อมประณต ตามแบบบทจอมนรินทร์ปิ่นมหา
เหมือนแต่หลังตั้งอุปราชา ภิเษกองค์ขัตติยาวราพงศ์
ครั้นจะว่าตามกำหนดให้หมดเรื่อง ที่บทเบื้องยาวไปไม่ประสงค์
จึ่งตัดรอนผ่อนไว้ในใจจง ภิเษกองค์บุตรท้าวเจ้านคร
ครบห้าวันการสวัสดิ์พิพัฒน์ผล เลียบมณฑลสุโขสโมสร
ทั่วประเทศเขตแคว้นแดนนคร ราษฎรผาสุกทุกทิวา ฯ
๏ อันบทเบื้องเรื่องมนุษย์ขอหยุดไว้ จะกล่าวไปถึงสุพรรณมัจฉา
ที่เกาะแก้วพิสดารชานคงคา นางรักษาศีลมั่นถือขันตี
สละละโทโสแลโมหะ ตามคำพระอาจารย์ท่านฤๅษี
ถึงเจ็ดวันท่านครูพระมูนี มายังที่เชิงเขาริมเสาธง
สอนศีลห้ามัจฉามิได้ขาด ให้โอวาทเทศนาอานิสงส์
นางตั้งจิตฟังธรรมดั่งจำนง จบแล้วลงสู่ท่าสมาทาน
เดชะบุญหนุนนำนางทำไว้ เป็นนิสัยที่จะสิ้นจากถิ่นฐาน
ด้วยอำนาจภาวนาสมาทาน จะพ้นเพศดิรัจฉานสำราญรมย์
นางระลึกนึกคะนึงถึงความยาก เหลือลำบากเวรสร้างปางปฐม
มีคู่ครองต้องร้างไปห่างชม เพราะนิยมการกิเลสผิดเพศพันธุ์
คือกองกรรมทำไว้จึ่งให้ผล ได้ทุกข์ทนแสนวิโยคเศร้าโศกศัลย์
นี่หากได้พึ่งพักพระนักธรรม์ ช่วยป้องกันศัตรูหมู่อรินทร์
พระแจ้งเหตุเทศนาให้ผาสุก บรรเทาทุกข์ภาวนารักษาศีล
ท่านสั่งสอนทุกเวลาเป็นอาจิณ ให้ถือศีลไว้มั่นกันอบาย
ตั้งแต่ฟังคำสิทธาค่อยผาสุก บรรเทาทุกข์กังวลไม่ขวนขวาย
สิ้นอาลัยในชีวิตคิดความตาย อันร่างกายก็จะจมถมสุธา
นางจงจิตอธิษฐานการกุศล แม้นวายชนม์อย่าอุบัติเป็นมัจฉา
ขอให้เกิดเป็นมนุษย์สุดโสภา พูนวาสนาจนกระทั่งฝั่งนิพพาน
แต่ตรองตรึกนึกข้างทางกุศล เมื่อจะพ้นจากทะเลเดรัจฉาน
เพราะกุศลหนหลังนางนงคราญ มัฆวานร้อนรนดลพระทัย
แท่นบรรจถรณ์อ่อนละมุนอุ่นสะอาด กัมปนาทแข็งกระด้างระคางไหว
จึ่งสอดส่องทิพเนตรสังเกตไป ตลอดไตรโลกาทั่วฟ้าดิน
เห็นมัจฉาภาวนาสติตั้ง ที่ริมฝั่งคงคาชลาสินธุ์
รูปเป็นนางหางเป็นปลาอยู่วาริน นิสงส์ศีลดลพระทัยให้เมตตา
จำจะไปตัดหางปลาศรัทธามาก ประหลาดหลากกว่าสัตว์หมู่มัจฉา
ให้เป็นคนพ้นลำบากจากคงคา ตัดหางปลาเสียให้หมดจะงดงาม
ทรงดำริตริเสร็จเสด็จเหาะ ลงที่เกาะพระสิทธาบัญชาถาม
ผู้เป็นเจ้าทรงพรตช่างงดงาม สละกามสัลเลขวิเวกใจ
ที่คูหานารีสตรีนั้น เป็นพงศ์พันธุ์เงือกปลามาแต่ไหน
สมาทานถือศีลกินแต่ไคล สำรวมใจกัลยาโยมปรานี
จะตัดหางเป็นนางมนุษยชาติ สงเคราะห์นาฏมัจฉามารศรี
ให้เป็นคนพ้นจังหวัดในนที พระมุนีจะโปรดปรานประการใด ฯ
๏ พระนักสิทธ์พิศดูก็รู้สิ้น ว่าองค์อินทร์มั่นคงไม่สงสัย
ถวายพระพรขุกขักกระอักกระไอ ขอบพระทัยบพิตรอิศรา
รูปตรองการมานานหลายปีแล้ว ไม่ผ่องแผ้วสมมาดปรารถนา
จะทำเองเกรงกิจเป็นสิทธา มันสีกาแสนยากลำบากใจ
ด้วยลูกผัวเขาฝากเป็นรากเหง้า ต้องว่ากล่าวตามประสาอัชฌาสัย
สอนให้บ่นภาวนารักษาใจ พอคุ้มภัยผีเสื้อเหลือรำคาญ
เชิญบพิตรโปรดช่วยมันด้วยเถิด ประดักประเดิดเวทนาน่าสงสาร
เป็นธุระจอมจักรมัฆวาน มันเหมือนหลานสิทธิ์ขาดอาตมา ฯ
๏ ท้าวโกสีย์ฟังคดีพระดาบส เธอทราบหมดแต่หลังไม่กังขา
ประนมหัตถ์มัสการพระสิทธา อาราธนาครรไลไปกับโยม
พระทรงศีลยินดีเป็นที่สุด ลงจากกุฏิ์หามัจฉาวราโฉม
นำอินทรามาสถิตแท่นเสาโคม ร้องเรียกโยมมัจฉาขึ้นมาพลัน ฯ
๏ ฝ่ายมัจฉานารีศรีสวัสดิ์ นางทราบชัดว่ามุนีขมีขมัน
ออกจากถ้ำอำไพวิไลวรรณ เห็นนักธรรม์อยู่บนแท่นแผ่นศิลา
ค่อยเสือกกายขึ้นบนชายศิลาลาด แล้วกราบบาททรงธรรม์ด้วยหรรษา
เห็นเป็นสองกับใครที่ไหนมา นางคอยฟังกิจจาไม่พาที
พระนักสิทธ์อิดเอื้อนเยื้อนปราศรัย เองไหว้ไทอิศโรท้าวโกสีย์
เสด็จมาพอจำเพาะเคราะห์มึงดี พระโยคีแจ้งกระจ่างให้นางฟัง
นางมัจฉานารีศรีสมร ประนมกรนึกสมอารมณ์หวัง
ด้วยอดสูอยู่นานการรุงรัง จะขึ้นฝั่งก็ไม่ได้มาหลายปี
แล้วกราบองค์สหัสนัยน์เจ้าไตรภพ เอาเศียรซบบาทมูลทูลเกศี
พระคุณล้ำดินฟ้าได้ปรานี ช่วยข้านี้ให้เป็นคนได้พ้นภัย ฯ
๏ ป่างองค์ท้าวมัฆวานพิมานสวรรค์ ชักพระขรรค์วัชรินทร์แผ่นดินไหว
เงื้อพระแสงแกว่งวาวราวกับไฟ นางตกใจพระสิทธาได้ปรานี
ขอพระคุณกรุณาเมตตาช่วย นางคว้าฉวยกอดบาทพระฤๅษี
พระนักสิทธ์คิดสงสารหลานเต็มที ตั้งสติไว้ให้ดีจงหลับตา
ไม่เจ็บปวดกวดขันที่ฟันฟาด อย่าหวั่นหวาดกูไม่หลอกมึงดอกหวา
อุตส่าห์ทนจะได้พ้นจากคงคา ลูกเองมาจะได้ไปด้วยกัน ฯ
๏ นางมัจฉาฟังวาจาพระดาบส พลางกระถดผินหลังเอาหางหัน
แล้วหลับตามัธยัสถ์นิ่งกัดฟัน ในทรวงสั่นขวัญหนีดั่งตีปลา
มัฆวานทรงขยับจับพระขรรค์ เข้าฟาดฟันบั่นหางนางมัจฉา
ขาดเป็นสินดิ้นสลบซบพักตรา อยู่บนแท่นแผ่นผาคูหาบรรพ์
พระนักสิทธ์คิดสงสารหลานสลบ เธอปรารภกลัวชีวาจะอาสัญ
แกลุกขึ้นชุลมุนดูวุ่นครัน พระนักธรรม์ทูลไทไปทันที
ช่วยสงเคราะห์ให้มันฟื้นคืนสลบ พระจอมภพรับคำพระฤๅษี
ลุกจากแท่นแผ่นผาด้วยปรานี เอาวารีทิพรสชโลมพรม
นางมัจฉาหางปลาก็หายสูญ บริบูรณ์เป็นมนุษย์สุดสวยสม
ทั้งวงพักตร์ลักขณาก็น่าชม ดูขำคมพร้อมสิ้นทั้งอินทรีย์
นางฟื้นกายชายตาเห็นดาบส กับทรงยศสหัสนัยน์ชาญชัยศรี
นางถวายวันทนาฝ่าธุลี รำพันคุณมุนีกับอินทรา
ฝ่ายองค์ท้าวสหัสนัยน์เจ้าไตรภพ สมปรารภตัดหางนางมัจฉา
แล้วลาองค์ทรงศีลอภิญญา เสด็จคืนฟากฟ้าดาวดึงส์ ฯ
๏ พระโยคีปรีดาทางว่าขาน บุญของหลานสิ้นเคราะห์จำเพาะถึง
จึ่งร้อนอาสน์เทวราชเจ้าไตรตรึงส์ กุศลซึ่งอุตส่าห์ภาวนา
ด้วยเองมั่นขันตีเป็นที่ตั้ง แต่หนหลังส่งสร้างนางมัจฉา
อย่าสงสัยในพระสรณา ได้กลับมาเป็นมนุษย์สุดสมบูรณ์
พระโยคีแจ้งเหตุเทศนา นางมัจฉาดับโศกค่อยเสื่อมสูญ
สิ้นห่วงใยในขันธ์อันจำรูญ นางเพิ่มพูนฟังธรรมท่านรำพัน
ตามบาลีชี้แจงให้แจ้งเรื่อง ในบทเบื้องข้อคำธรรมขันธ์
พอจบเสร็จนางคำรพอภิวันท์ พระนักธรรม์สัพพีแล้วภิปราย
ว่าฮ้าเฮ้ยเองจะอยู่ในอู่อ่าว จนแก่เฒ่านั้นไม่ได้ดั่งใจหมาย
เป็นเขตวัดขัดขวางด้วยร่างกาย เพราะกลับกลายเป็นสตรีบริบูรณ์
ต้องไปอยู่แว่นแคว้นแดนจังหวัด พ้นเพศสัตว์แล้วนางด้วยหางสูญ
ทั้งอาการพร้อมที่บริบูรณ์ หาประยูรลูกเต้าของเจ้ามี ฯ
๏ นางเงือกน้ำคำรพอภิวาท หมายพึ่งบาทพระมุนินทร์ปิ่นฤๅษี
ใช่สาวแส้แก่แล้วคุณพระมุนี ขออยู่ที่วนวังฝั่งชลา
พระโยคีมีจิตคิดสงสาร จึ่งว่าหลานอยู่ไม่ได้ในคูหา
เมื่อแรกเริ่มเดิมกำเนิดเกิดเป็นปลา อยู่ในวารีได้เล็มไคลกิน
เดี๋ยวนี้กลับเป็นคนต้องขวนขวาย จากหาดทรายพ้นท่าชลาสินธุ์
เองจะขืนไปอยู่อู่วาริน พรายจะกินมิได้เหลือเป็นเหยื่อปลา
แล้วร้องเรียกศิษย์หาให้มาช่วย เอ็นดูด้วยปลูกกระท่อมล้อมเฝืองฝา
ที่เงื้อมเขาเหล่านี้ให้สีกา พอแน่นหนาคุ้มกันอันตราย
พวกศิษย์หาพากันไปตัดไม้ มาทำใส่เสร็จพลันไม่ทันสาย
พระนิ่งนั่งเอกเขนกแล้วเสกทราย ให้ศิษย์ปรายโปรยรอบตามขอบคัน
แล้วเรียกนางมัจฉาให้มาอยู่ อย่าไปอู่เหมือนแต่ก่อนจงผ่อนผัน
จึ่งสั่งให้ศิษย์หาที่มานั้น เอาเผือกมันผลไม้มาให้นาง
เองหัดกินของป่าโอชารส ลูกไม้สดสารพัดไม่ขัดขวาง
ค่อยและลิ้มชิมผลมะม่วงปราง ใจสว่างจะได้ภาวนาไป
พระโยคีลีลากลับมากุฏิ์ เข้ายั้งหยุดอยู่สักครู่ดูนิสัย
พอพลบค่ำจึ่งจะนำเอาข่าวไป ยังกรุงไกรบอกบุตรสุดสาคร
ให้มารับมารดาได้ผาสุก บรรเทาทุกข์ภิญโญสโมสร
ได้สิ้นห่วงบ่วงใยให้มันจร ไปนครชื่นชมภิรมยา
พอเย็นย่ำคล้ำฟ้าเวหาหน พื้นอำพนแผ้วสว่างกลางเวหา
พระนักสิทธ์จิตระงับนั่งหลับตา ภาวนาทางกสิณส่งอินทรีย์
ลอยขึ้นไปในนภางค์กลางอากาศ เมฆเป็นอาสน์เลื่อนไปในวิถี
พอสองทุ่มถึงลังกาไม่ช้าที ชาวบุรีตื่นกันดูเป็นหมู่มุง
เห็นพรอยพรายหลายอย่างต่างต่างสี เหมือนมณีวาวแววกับแก้วหุง
ได้ยินเสียงเป็นระฆังไปทั้งกรุง คนสะดุ้งใจกลัวหนังหัวพอง ฯ
๏ ฝ่ายพระสุดสาครบวรนาถ นึกอนาถเสียงระฆังดังสยอง
ลุกจากแท่นไสยาสน์อาสน์จำลอง ออกยังท้องพระโรงรัตน์ชัชวาล
เห็นสีแสงแดงเขียวบนเวหา พื้นนภาเลื่อมลายสายประสาน
พระเยื้องย่างทางออกนอกทวาร แจ้งอาการคิดเห็นเป็นมงคล
พระจึ่งสั่งเสนาบรรดาเฝ้า ให้จัดเอาเครื่องบูชาสถาผล
ขึ้นวางเรียงเตียงมณีที่มณฑล ภูวดลเธอบูชาไม่ช้าที ฯ
๏ พระนักธรรม์ท่านอยู่บนเวหา เลื่อนลีลาอยู่ที่กลางหว่างวิถี
ก้อนเมฆลอยย้อยต่ำลงทุกที จนถึงที่แท่นทองอันรองเรือง
สุดสาครเห็นองค์พระทรงพรต ดูงามงดผิวผ่องละอองเหลือง
เชิญสถิตแท่นไพฑูรย์จำรูญเรือง ลงกราบเบื้องบาทบงสุ์พระทรงญาณ
แล้วน้อมกายไต่ถามตามถวิล พระทรงศีลจากกุฎามาหาหลาน
ประสงค์สิ่งใดเจ้าข้าพระอาจารย์ จงโปรดปรานเล่าไปเถิดอัยกา ฯ
๏ พระโยคีมีศีลได้ยินถาม เธอแจ้งความบทเบื้องเรื่องมัจฉา
ออเงือกน้ำนงคราญผู้มารดา กลับเพศมาเป็นมนุษย์ผุดผ่องพรรณ
กูทำที่ให้อยู่พ้นอู่อ่าว จึงมาเล่าบอกให้เองเร่งผายผัน
ไปรับแม่ให้ประเวศน์ขอบเขตคัน ได้เห็นกันทุกเวลาบูชาคุณ
แต่ก่อนมันอยู่ได้วิสัยสัตว์ ไม่ข้องขัดขาดเหลือช่วยเกื้อหนุน
สอนให้ถือกรรมฐานเป็นการบุญ กุศลหนุนสิ้นกรรมที่ทำมา
สหัสนัยน์เธอให้กลายจากเพศสัตว์ ต้องพิกัดบทเบื้องเรื่องสิกขา
อยู่ไม่ได้ในจังหวัดเขตวัดวา การนินทาคนสงสัยดูไม่ดี ฯ
๏ สุดสาครดีใจดั่งได้ลาภ บังคมกราบบาทบงสุ์องค์ฤๅษี
ทางก็ไกลไปลำบากยากเต็มที พระมุนีเธอจึงว่าอย่าปรารมภ์
เร่งจัดแจงแต่งลำกำปั่นใหญ่ กูจะไปด้วยสิวะเร่งสะสม
ช่วยคุ้มกันอันตรายมิให้จม อย่าปรารมภ์ไปเลยหลานการจะจร ฯ
๏ ฝ่ายพระองค์ผู้ดำรงมไหสวรรย์ เกษมสันต์ชื่นจิตอดิศร
พระจึ่งกราบบาทาแล้วว่าวอน นิมนต์จรเข้าไปในบุรินทร์
พระสิทธาว่ากูใช่คนบ้าน ในถิ่นฐานอยู่ไม่ได้ดั่งใจถวิล
ต้องไปพักอยู่ที่ศีขริน ให้พ้นถิ่นขอบเขตนิเวศน์วัง
๏ ฝ่ายพระสุดสาครบวรนาถ อภิวาทเชิญไปดั่งใจหวัง
ที่เขาใหญ่ใกล้เขตนิเวศน์วัง เป็นป่ารังร่มรื่นพื้นศิลา
มีกุฎีที่หน้าแผ่นผาเผิน อยู่บนเนินเขาใหญ่ไพรพฤกษา
เรียกเขาขวางทางรุ้งกรุงลังกา พระสิทธาไปพลันด้วยทันที
สุดสาครให้คนปรนนิบัติ สารพัดโดยจริตกิจฤๅษี
ทั้งฟืนไฟจุดไว้หน้ากุฎี ด้วยเป็นที่ก่อนเก่าคราวบุราณ
พระโยคีเข้าสำนักพักในกุฏิ์ พอยั้งหยุดนั่งธรรมกรรมฐาน
เหล่าพวกคนปรนนิบัติพัดอาจารย์ เธอสำราญม่อยหลับระงับกาย
ข้างในวังลังกาอาณาจักร เสียงคึกคักเรียกกันให้ผันผาย
รีบไปลงเรือใหญ่ทั้งไพร่นาย ให้จับจ่ายเครื่องเสบียงไปเลี้ยงคน ฯ
๏ ฝ่ายพระปิ่นลังกามหาสถาน จัดแจงการพร้อมพรั่งทั้งพหล
จัตุรงค์เสนาพลาพล พอสุริยนรุ่งแจ้งแสงอุทัย
พระสั่งสอนมเหสีผู้มีศักดิ์ อันร่วมรักร่วมจิตพิสมัย
จงจัดแจงภูษาผ้าสไบ จะเอาไปเภตราอย่าช้าที
พระสั่งเสร็จแล้วเสด็จขึ้นทรงรถ ไปประณตอภิวันท์ท่านฤๅษี
ที่เขาใหญ่ชายป่าพนาลี ให้มุนีขบฉันพรรณผลา
พระโยคีมีญาณว่าหลานรัก อย่าช้านักรีบไปไวไวหวา
กูมาอยู่แว่นแคว้นแดนลังกา สองทิวาร้อนใจไม่สบาย ฯ
๏ ฝ่ายพระสุดสาครบวรนาถ อภิวาทพระอารย์ให้ผันผาย
ข้าจัดแจงแต่งพหลพลนิกาย ทั้งไพร่นายลงเภตราแต่ราตรี
พระนักสิทธ์ขบฉันพรรณพฤกษา สรงธาราตามจริตกิจฤๅษี
จับไม้เท้าก้าวออกนอกกุฎี เรียกเมฆีลงมารับด้วยฉับพลัน
ฝ่ายกษัตริย์เจ้าพาราลังกาทวีป เธอเร่งรีบคลาไคลถึงไอศวรรย์
เสด็จเลยลงที่นั่งบัลลังก์พลัน พระนักธรรม์ลอยมาอยู่หน้าวัง
พวกต้นหนคนชวากะลาสี เสียงอึงมี่คลี่ใบดั่งใจหวัง
แล่นออกจากปากน้ำด้วยกำลัง พระนักสิทธ์จิตตั้งในทางญาณ
เกิดเป็นลมอุตรานาวาเรื่อย แล่นฉ่ำเฉื่อยเร็วรัดฉัดฉัดฉาน
ราวกับเหาะเหินไปได้สำราญ บนคัคนานต์เร็วรี่ต่างปรีดา
วิถีทางสิบเดือนไม่เคลื่อนคลาด ด้วยอำนาจพระโยคีมีคาถา
ไปวันครึ่งถึงเกาะเหมือนเหาะมา พระสิทธาลอยลงตรงกุฎี
พวกศิษย์หามาพร้อมน้อมประณต หน้าบรรพตอภิวันท์ท่านฤๅษี
ยกผลไม้นานาบรรดามี มาวางที่โรงฉันหน้าศาลา ฯ
๏ ฝ่ายพระสุดสาครบวรนาถ เสด็จขึ้นหาดทรายพลันด้วยหรรษา
ไปยังกุฏิ์พระมุนีค่อยลีลา พร้อมเสนากับพหลพลนิกร
ไปอภิวาทบาทบงสุ์พระทรงพรต น้อมประณตคับคั่งนั่งสลอน
พระจอมวงศ์ทรงภุชสุดสาคร จะใคร่เห็นมารดรร้อนฤทัย ฯ
๏ พระโยคีมีจิตคิดสงสาร อย่านั่งนานมาไปท่าชลาไหล
แต่พวกพลที่ขึ้นมาอย่าเพ่อไป ไม่ไว้ใจเห็นจะกลัวตัวไม่เคย
เองกับกูผู้เป็นเจ้าสำนัก ได้พึ่งพักสั่งสอนสุนทรเฉลย
ด้วยเป็นคนการุญมันคุ้นเคย ว่าแล้วเลยลงมาถึงหน้าเนิน
สุดสาครตามติดกับศิษย์หา พระสิทธาถือไม้เท้าเดินก้าวเหิน
ค่อยจดจ้องย่องมาถึงหน้าเนิน แล้วร้องเกริ่นเรียกมัจฉามาแต่ไกล
อีสีกาออกมาจากห้องหับ ลูกมารับแล้วหวาแกปราศรัย
นางแว่วเสียงพระมุนีพลางดีใจ ลุกคลาไคลออกมาหน้าคิรี
แล้วกราบกรานท่านครูผู้สั่งสอน สุดสาครเข้าประณตบทศรี
เชิญมารดรคลาไคลไปบุรี นางเปรมปรีดิ์สวมสอดกอดลูกชาย
กำสรดโศกแสนวิโยคเมื่อยามยาก ด้วยจะจากที่ไปจิตใจหาย
เคยฟังธรรมกรรมฐานสำราญกาย นางฟูมฟายชลนาให้อาวรณ์
พระโยคีมีจิตคิดสังเวช แกแจ้งเหตุให้ฟังแล้วสั่งสอน
ใช่วิสัยของสีกาอยู่ป่าดอน จงรีบจรไปกับลูกอย่าผูกพัน
ซึ่งตัวกูผู้คนชราร่าง มันก็ย่างถึงกัปจะดับขันธ์
อายุกูนี้หนาก็กว่าพัน จะดับขันธ์ลงเมื่อไรไม่จีรัง
แล้วเทศนาว่าไปในกองทุกข์ เหมือนไฟลุกรุ่มร้อนอาวรณ์หวัง
แม้นโลภหลงเข้าเมื่อไรก็ไม่ฟัง มันก็บังเกิดทุกข์เข้าคลุกคลี
นี่แลตัวทุกขสัตว์สันทัดเที่ยง คิดหลีกเลี่ยงความทุกข์ให้สุขี
เอาปัญญาหยั่งลงให้จงดี คงจะมีความสุขทุกทิวา
อนิจจังสังขารนั้นไม่เที่ยง เหมือนคู่เคียงรักกันก็หรรษา
แล้วเริศร้างห่างไปเสียไกลตา เฮ้ยสีกาเองจงจำไว้รำพึง
นี่ก็ตัวอนิจจังเป็นอย่างนี้ ต้องจากที่โหยไห้อาลัยถึง
ไม่เที่ยงแท้แน่นอนให้ร้อนรึง เร่งรำพึงไว้ให้มั่นในสันดาน
จงหักห้ามความโทมนัสสา เอาปัญญาหยั่งลงในสงสาร
ให้เห็นทางไตรลักษณ์มรรคญาณ ตัดรำคาญผ่อนผันด้วยปัญญา
ยึดเอาธรรมกรรมฐานการกุศล คงให้ผลดับทุกข์เป็นสุขา
แล้วแก้ไขในทางอนัตตา ออกพรรณนาให้สว่างกระจ่างใจ
เหมือนก้อนเมฆตั้งมาในอากาศ แล้วเคลื่อนคลาดไปอยู่หนตำบลไหน
เหมือนของข้าวเอาโยนในกองไฟ เพลิงก็ไหม้มอดม้วยด้วยกำลัง
นี่แลตัวอนัตตาว่าพอเห็น ควรที่เป็นสูญลับไม่กลับหลัง
เรียกว่าเป็นอนัตตาเหมือนวาจัง เองจงฟังกูว่าอย่าอาวรณ์ ฯ
๏ พอจบธรรมกรรมฐานเทศนา นางมัจฉานั่งจำเอาคำสอน
แล้วก้มกราบโยคีชุลีกร ค่อยวายร้อนความวิตกในอกใจ
นางตั้งสัจอธิษฐานการกุศล จงให้ผลยืนยงอสงไขย
แม้นกำเนิดเกิดชาติใดใด ขอให้ได้ภาวนาสมาทาน
จนลุล่วงห้วงมหามหรรณพ ได้คำรพทางธรรมกรรมฐาน
กว่าจะถึงมรรคผลจนนิพพาน ให้สำราญพร้อมมูลประยูรวงศ์
พอจบคำอธิษฐานการอุทิศ สำเร็จกิจแผ่ผลาอานิสงส์
ถึงบิดรมารดาศานุวงศ์ โดยจำนงเจตนาของข้าไป
แล้วกราบกรานท่านโยคีมุนีนาถ อันเปรมปราชญ์สมถวิลสิ้นสงสัย
พระทรงพรตพจนาจงคลาไคล พากันไปกุฎีเถิดสีกา
แล้วลุกจากเชิงผาศิลาลาด พระหน่อนาถเชิญสุพรรณมัจฉา
ให้บทจรเลียบชะง่อนศิลามา ตามสิทธามาหยุดยังกุฎี
พระทรงธรรม์กรุณาแล้วว่าขาน ไปถิ่นฐานสิ้นทุกข์เป็นสุขี
กูจะช่วยส่งให้ไปบุรี มิให้มีภยันอันตราย
แล้วลงยันต์กันผีพวกปีศาจ ด้วยกระดาษส่งให้ดั่งใจหมาย
ปิดหัวเรือเหมือนอาถรรพณ์กันภูตพราย ที่ในสายสาชลตามวนวัง ฯ
๏ ฝ่ายพระสุดสาครบวรนาถ บังคมบาทนักสิทธ์ดังจิตหวัง
ฝ่ายนงคราญมารดาละล้าละลัง ถวายบังคมลาพระอาจารย์
[๑] พระหน่อนาถเสวกามาข้างหลัง
พระนักพรตจดไม้เท้าก้าวเก้กัง ลงมายังที่ทอดจอดเภตรา
ฝ่ายนางนาฏมาตุรงค์ลงกำปั่น พร้อมด้วยกันกับองค์โอรสา
พระโยคีมีรสพจนา ว่าเวลาจวนค่ำย่ำระฆัง
จึงค่อยไปในมหาชลาสินธุ์ นั่นแลสิ้นโพยภัยสมใจหวัง
กูจะไปส่งด้วยช่วยระวัง เธอไปสั่งเสร็จสรรพกลับกุฎี ฯ
๏ ฝ่ายนงคราญมารดาค่อยผาสุก บรรเทาทุกข์อยู่สบายท้ายบาหลี
สุดสาครปรนนิบัตินั่งพัดวี นางเปรมปรีดิ์ใสสุดด้วยบุตรา
ฝ่ายพระองค์ทรงศีลมุนินทร์นาถ ขึ้นนั่งอาสน์สำราญจิตกับศิษย์หา
ระงับกายพอสบายได้เวลา พระสิทธาเข้ากสิณอภิญญาณ
พอเวลาสายัณห์เย็นพยับ อาทิตย์ลับเขาไม้ในไพรสาณฑ์
เมฆก็เลื่อนลงจากคัคนานต์ อำนาจฌานพระโยคีมีกำลัง
มาเป็นอาสน์รับองค์พระทรงศีล แกก้าวขึ้นเมฆินดั่งใจหวัง
เป็นลมเรื่อยเฉื่อยโชยโดยกำลัง พัดไปยังเภตราสุดสาคร
เสียงระฆังดังก้องท้องอากาศ ขุนอำมาตย์ทูลบพิตรอดิศร
ฝ่ายพระจอมนครินทร์ปิ่นนคร สั่งให้ถอนสมอเลื่อนเคลื่อนเภตรา
แล้วชักใบใส่รอกให้ออกแล่น สังเกตแผนที่ทางกลางมหา
ลมก็จัดพัดเรื่อยเฉื่อยเฉื่อยมา จะเอาม้าควบไล่ก็ไม่ทัน
ด้วยอำนาจโยคีผู้มีเดช คุ้มภัยเภทพวกยักษ์มักกะสัน
ถึงผีพรายร้ายกาจชาติกุมภัณฑ์ ตามไม่ทันเรือไปในนที
จันทร์กระจ่างกลางฟ้าเวหาหน ฟื้นอำพนใสสว่างทางวิถี
ไม่ขัดขวางกลางทะเลตามเมฆี พระมุนีคุ้มกันอันตราย
จากเกาะแก้วพิสดารไม่นานช้า ถึงลังกาไม่ทันตะวันสาย
นางมัจฉามาเรือกับลูกชาย แสนสบายชื่นบานสำราญรมย์ ฯ
๏ ฝ่ายโยคีมีญาณว่าหลานแก้ว ถึงถิ่นแล้วตาจะลาไปอาศรม
สองแม่ลูกหมอบราบกราบบังคม พระบรมมุนีชุลีกร
พระนักธรรม์ผันพักตร์ไปทักษิณ อาสน์เมฆินพาข้ามตามสิงขร
พอเย็นย่ำยอแสงทินกร ถึงสิงขรเกาะแก้วพิสดาร ฯ
๏ ฝ่ายกษัตริย์สุดสาครบวรนาถ เชิญพระมาตุรงค์ไปในสถาน
มเหสีโฉมเฉลาเยาวมาลย์ มากราบกรานชนนีต่างดีใจ
นางมัจฉาว่าแม่ทั้งสองเอ๋ย กุศลเคยได้มาเห็นเป็นนิสัย
แม่หมายจิตว่าชีวิตจะบรรลัย อยู่ที่ในวังวนชลธี
เพราะกุศลผลเห็นเป็นทิษฐะ แต่ไหว้พระถือศีลพระชินศรี
ฟังเทศน์ธรรม์ท่านเจ้าคุณพระมุนี สามสิบปีแม่สดับเพศกลับกลาย
จึ่งได้มาเห็นหน้าแม่ทั้งสอง บุญสนองส่งให้เหมือนใจหมาย
ใช่ชาติเชื้อเนื้อทองเป็นของกลาย อย่าวุ่นวายเลี้ยงไว้พอได้บุญ
นึกว่าเหมือนคนแก่คนแม่ม่าย แม้นเจ็บไข้ขาดเหลือช่วยเกื้อหนุน
ไม่แง่งอนวอนว่าจงการุญ เอาแต่บุญกว่าจะตายวายชีวัง ฯ
๏ ทั้งสองนางพลางว่าอย่าวิตก ขอหยิบยกไว้ให้สมอารมณ์หวัง
ลูกไม่หลู่รู้คุณการุณัง เป็นที่ตั้งที่บูชาอย่าอาวรณ์
นางฟังสองนารีสุณิสา กล่าววาจาพริ้งพร้องสองสมร
ปลื้มปรีดาปราศรัยแล้วให้พร จงถาวรอย่ารู้มีราคีพาน
ทั้งสองนางพลางก้มบังคมบาท มาตุราชจงรักสมัครสมาน
ตามวิสัยโลกธรรมค่อยสำราญ ฝ่ายพระผ่านนครินทร์ปิ่นลังกา
จะออกไปเฝ้ามุนินทร์พระปิ่นเกศ ไปทูลเหตุแม่สุพรรณมัจฉา
ครั้นจะให้ไปเฝ้าเล่าพึ่งมา ในดงป่าเป็นอย่างไรยังไม่เคย
ดำริพลางทางสั่งให้เตรียมรถ มาพร้อมหมดโดยรับสั่งดั่งเฉลย
พระทรงเครื่องเรืองรองล้วนของเคย ลงจากเกยทรงรถบทจร
สารถีขับพระยาอาชาชาติ ล่วงลีลาศรีบเดินเนินสิงขร
ไม่หยุดยั้งรั้งราพลากร ถึงดงดอนสิงคุตรหน้ากุฎี
ลงจากรถบทจรเข้าโรงฉัน พอทรงธรรม์พระมุนินทร์ปิ่นฤๅษี
เสด็จออกนอกคันธกุฎี สองนางชีเล่าก็พากันมาพลัน
กับฤๅษีศิษย์หาก็มาพร้อม ประณตน้อมจะฟังคำธรรมขันธ์
พระทรงศีลยุรยาตรขึ้นอาสน์พลัน แล้วเทศน์ธรรม์ชี้แจงแสดงความ
ในบรมัตถ์คัดข้อมาสอนสั่ง ผู้ใดฟังสงสัยจงไต่ถาม
เราจะได้ชี้แจงให้แจ้งความ จงทำตามบาลีพระวินัย
พวกนักสิทธ์นั่งตรับสดับโสต พระเทศน์โปรดจบลงไม่สงสัย
ฝ่ายพระองค์ทรงศีลปิ่นอภัย ชำเลืองไปเห็นบุตรสุดสาคร
พระปราศรัยให้หามาข้างนี้ พลางพาทีไต่ถามตามนุสร
มีธุระอย่างไรหนาสุดสาคร ดูรีบจนมาจงกล่าวเล่าคดี ฯ
๏ ฝ่ายพระหน่อบพิตรอิศเรศ ก็ทูลเหตุเรื่องมารดามารศรี
ตั้งแต่ต้นจนพามาธานี ถวายองค์พระมุนีให้แจ้งความ
พระทรงศีลยินดีเป็นที่ยิ่ง ประหลาดจริงผิดนักพลางซักถาม
ของอย่างนี้ไม่มีใครกล่าวความ ตั้งแต่ตามก่อนเก่าคราวบุราณ
คิดก็เห็นเป็นอัศจรรย์แท้ แต่การแน่นึกมาน่าสงสาร
เธอจึ่งสั่งเสนีปรีชาชาญ อย่าเนิ่นนานเราจะไปในพารา
สุมาลีชีละเวงวัณฬาราช บังคมบาทพระมุนินทร์ปิ่นมหา
ขอตามเสด็จทรงธรรม์กรุณา ไม่รู้จักพี่มัจฉาเหมือนอาลัย
พระทรงพรตสั่งรถให้สองนาฏ จะยุรยาตรไปลังกาที่อาศัย
ขุนเสนามาเทียบซึ่งรถชัย ชักมาไว้หน้าบรรณศาลา
ฝ่ายพระองค์ทรงศีลมุนินทร์นาถ ยุรยาตรมาทรงซึ่งรถา
สองดาบสินีต่างลีลา มาทรงราชรถาทั้งสององค์ ฯ
๏ ฝ่ายพระสุดสาครบวรนาถ ตามพระบาทสิทธาเข้าป่าระหง
สถิตในรถสุวรรณอันบรรจง จัตุรงค์แลหลามตามกันมา
ข้ามลำเนาเขาไม้ไพรระหง พอสุริยงเย็นพยับลับภูผา
ให้จุดคบเรียงกันเป็นหลั่นมา ตามมรคาแสงสว่างดั่งกลางวัน
เรไรหริ่งกิ่งไทรลองไนร้อง ประสานซ้องแซ่ไปทั้งไพรสัณฑ์
จังหรีดเรื่อยเจื้อยแจ้วแนวอรัญ จักระจั่นร้องจ้าบนหน้าเนิน
จันทร์กระจ่างกลางฟ้าเวหาห้อง แสงสาดส่องตามลำเนาภูเขาเขิน
น้ำค้างย้อยพรอยพร่างตามทางเดิน บนแนวเนินหอมบุปผาสุมาลัย
มะลุลีมะลิวันพันคัดเค้า แลดูขาวขึ้นเรียงเคียงไสว
พระพายพัดกลิ่นหวนรัญจวนใจ ดอกไม้ไพรอาบอบตลบดง
สุมาลีคลี่คลายขยายเสา วรสเร้าริมผาป่าระหง
เสียงหึ่งหึ่งผึ้งร้องก้องในดง ให้รีบรัดจัตุรงค์มาริมทาง
ออกชะวากปากป่าเวลาดึก เสียงครื้นครึกมาถึงกรุงพอรุ่งสาง
พวกเสนาข้าเฝ้าเหล่าขุนนาง จัดแจงของต่างต่างวางบูชา ฯ
๏ ฝ่ายพระจอมมุนีฤๅษีสิทธ์ สำรวมจิตมั่นใจในสิกขา
ชักประคำร่ำบ่นภาวนา พอรถาเข้าประทับลำดับกัน
พระนักพรตลดองค์ลงจากรถ พร้อมกันหมดสามพระองค์ทรงผายผัน
ขึ้นสถิตเก๋งใหญ่ใต้ต้นจันทน์ พร้อมด้วยกันนักพรตดาบสินี
ฝ่ายพระสุดสาครบวรนาถ ตามบิตุราชมาตุรงค์องค์ฤๅษี
มาถึงวังลังกาไม่ช้าที จรลีขึ้นปราสาทราชวัง
ไปเชิญองค์ชนนีให้ลีลาศ เฝ้าพระบาทภูวไนยดั่งใจหวัง
นางมัจฉาอรไทครั้นได้ฟัง สมที่หวังใคร่เห็นองค์พระทรงญาณ
ชวนนงเยาว์เสาวคนธ์ศรีสะใภ้ พาแม่ไปเฝ้ามุนินทร์ที่ถิ่นฐาน
ฝ่ายเสาวคนธ์มณฑายุพาพาล เชิญให้มารดาไปดั่งใจจง
ถึงเก๋งทองสองนางพลางอภิวาท มุนีนาถเพ่งพินิจพิศวง
ทั้งร่างกายไม่ผิดจริตทรง จึงเอื้อนโองการถามนางทรามวัย
เมื่อแรกเริ่มเดิมจะกลับเป็นมนุษย์ เป็นที่สุดจิตพะวงที่ตรงไหน
รักษาธรรมกรรมฐานประการใด จงขานไขแจ้งข้อจะขอฟัง ฯ
๏ ฝ่ายมัจฉานารีศรีสวัสดิ์ สนองอรรถเบื้องต้นแต่หนหลัง
ถวายองค์พระนักสิทธ์ไม่ปิดบัง แล้วกราบยังบาทาฝ่าธุลี
กันแสงพลางทางทูลถึงความยาก แต่ตรำตรากเล็มไคลในวิถี
ได้พึ่งพาเจ้าประคุณพระมุนี ท่านช่วยชี้ทางสวรรค์ทุกวันไป
ครบเจ็ดวันแจ้งเหตุเทศนา พระสิทธาชี้แจงแถลงไข
สอนให้ตัดอาวรณ์เรื่องร้อนใจ แล้วกลับไปอยู่ในถ้ำค่อยสำราญ
จึ่งตั้งจิตอธิษฐานการกุศล แม้นสิ้นชนม์อย่าให้เกิดเป็นเดรัจฉาน
ได้ตั้งสัตย์วัจนามาช้านาน ปลงสังขารเช้าเย็นไม่เว้นวาย
ด้วยอำนาจภาวนารักษาศีล อมรินทร์เทวัญจึ่งผันผาย
มาโปรดเกศตัดหางสำอางกาย รูปจึงกลายมาเป็นคนพ้นคงคา
แล้วพระคุณมุนีผู้วิเศษ มาแจ้งเหตุลูกรักเสน่หา
ให้ไปรับข้าบาทนี้คลาดคลา จึ่งได้มาพ้นภัยอยู่ในวัง
๏ พระมุนีปรีดาว่าสาธุ กุศลลุดั่งจิตเจ้าคิดหวัง
ด้วยอำนาจศีลสัตย์วัจนัง แต่หนหลังเสริมส่งให้นงคราญ
อย่าลืมหลงจงอุตส่าห์รักษาศีล เป็นอาจิณทางธรรมพระกรรมฐาน
ครั้นทำลายวายขันธสันดาน พระนิพพานพ้นห่วงบ่วงรุงรัง ฯ
๏ สองนางชีปรีดาต่างปราศรัย อยากจะใคร่พบพี่เป็นที่หวัง
พระสิทธามากล่าวเล่าให้ฟัง พึ่งสมหวังเห็นพี่น้องดีใจ
โฉมมัจฉาฟังคำค่อยฉ่ำชื่น ทุกค่ำคืนฉันก็คิดพิสมัย
พระคุณล้ำดินฟ้าสุราลัย ทั้งรักใคร่ในบุตรสุดสาคร
ได้อุปถัมภ์ค้ำจุนเพราะบุญแม่ ประเสริฐแท้ได้เป็นสุขสโมสร
ขอพึ่งพากว่าชีวาจะม้วยมรณ์ นางวิงวอนวัจนาล้วนน่าฟัง
สองนางชีมีจิตคิดสงสาร เหมือนวงศ์วานชื่นชมอารมณ์หวัง
จึงว่าน้องนี้มิได้อยู่ในวัง สละทั้งถิ่นฐานการบ้านเรือน
มอบให้บุตรสุดสาครบวรนาถ เป็นสิทธิ์ขาดรักใคร่ใครจะเหมือน
แต่บุตรน้องกอแกทำแชเชือน ทำเลื่อนเปื้อนเห็นใจไม่ได้การ ฯ
๏ ฝ่ายมัจฉานารีศรีสวัสดิ์ ทูลกษัตริย์วิงวอนด้วยอ่อนหวาน
ข้าขอบวชชีเป็นเช่นนงคราญ สมาทานปรนนิบัติตามศรัทธา
พระอภัยมุนินทร์ปิ่นฤๅษี จึ่งพาทีแจ้งอรรถแก่มัจฉา
ว่าแรกเริ่มกำเนิดเกิดเป็นปลา ที่จะมาบวชอนงค์เป็นหลงชี
ขัดเสียแล้วจริงนะพระก็ห้าม อันเรื่องความนี้หนามารศรี
พระภควันต์บรรพชาในนาคี สิกขามีห้ามไว้ไม่ได้การ
ถึงกลับเพศเป็นมนุษย์ต้องหยุดยั้ง กำเนิดยังเป็นสัตว์เดรัจฉาน
ถ้าดับชาติจากขันธสันดาน สมาทานจึ่งจะได้ในศีลา ฯ
๏ นางเงือกน้ำกำสรดสลดจิต ไม่สมคิดที่ตรงมาดปรารถนา
จึ่งกราบบาททรงฤทธิ์พระสิทธา ขอรักษาศีลไว้ดังใจปอง
พระมุนีปรีชารับว่าได้ เป็นนิสัยของตัวอย่ามัวหมอง
แต่เพียงนี้คงจะสมอารมณ์ปอง ไม่ขัดข้องต้องดีถูกที่งาม
พระอภัยมุนีฤๅษีสิทธ์ สำรวมจิตมัธยัสถ์แล้วตรัสถาม
ว่าดูรามัจฉาผู้โฉมงาม จะทำตามได้หรือไม่ในใจตน
นางมัจฉาคำนับรับว่าได้ พระจึ่งให้ศีลพลางทางนุสนธิ์
ว่าปาณาสารพัดสัตว์มีชนม์ เป็นตัวตนห้ามว่าอย่าฆ่าตี
อทินนาทานาว่าด้วยทรัพย์ อย่าสับปลับฉกลักเสียศักดิ์ศรี
อันกาเมสุมิจฉามีสามี อย่ายินดีกับผู้อื่นชื่นอารมณ์
พึงละเว้นอย่าให้เป็นน้ำใจสอง จะมัวหมองราครุมเข้าทุ่มถม
ต้องขาดจากศีลไปไม่อุดม จะลงจมในอบายเมื่อตายไป
บทมุสาว่าไว้ผู้ได้รับ อย่าสับปลับลมปากถลากไถล
พูดโกหกงุ่มง่ามตามแต่ใจ จะขาดในองค์ศีลไม่ภิญโญ
บทสุราว่าเหล้าของเมาเบื่อ มักจานเจือที่ในตัวยั่วโทโส
ให้ปากโป้งโฉงเฉงเก่งโกโร พาให้โซย่อยยับอัปรา
แม้นดับขันธ์วันใดต้องไปสู่ ทุคติมีผู้ทำโทษา
ได้ความทุกข์เหลือล้นพ้นปัญญา เพราะเวราให้ผลคนเมรัย ฯ
๏ พอจบศีลแจ้งเหตุเทศนา อนิจจาทุกขังดั่งนิสัย
เหมือนกงเกวียนกำเกวียนต้องเวียนไป กว่าจะได้มรรคผลจนนิพพาน
สุขกะทุกข์ปลุกปล้ำทำให้สัตว์ ต้องว่ายวัฏเวียนวงในสงสาร
แต่เวียนตายเวียนเกิดกำเนิดนาน โดยประมาณแสนกัปจึ่งดับไป
แม้นกุศลผลผลาอานิสงส์ จะนำส่งนำสนองให้ผ่องใส
แม้นกรรมหนุนขุ่นข้องให้หมองใจ ก็ต้องไปสู่อบายไม่วายตรอม
พระแจ้งเหตุเทศนาว่าแต่ย่อ ให้แต่พอเข้าใจไถนถนอม
พอดับโศกในอารมณ์ที่ตรมตรอม นางเงือกน้อมนอบนบอภิวันท์
เมื่อจบธรรมกรรมฐานสำราญจิต พระนักสิทธ์สั่งสอนให้ผ่อนผัน
อุตส่าห์เพียงภาวนารักษาธรรม์ ถือให้มั่นผลจะมีกับสีกา
นางคำนับรับรสพจนารถ บังคมบาทพระมุนินทร์ปิ่นมหา
จะถือธรรมกรรมฐานการศรัทธา เป็นอัตรายึดมั่นในสันดาน
บังคมกราบพระมุนินทร์ไปถิ่นที่ ค่อยเปรมปรีดิ์เห็นลงในสงสาร
อันร่างกายเห็นไม่จิรังการ เหมือนโรงร้านอาศัยใช่ของตน
นางเล็งเห็นเป็นแท้แน่ในจิต ตั้งอุทิศศีลทานการกุศล
ทุกเย็นเช้าเล่าพร่ำคำสวดมนต์ อยู่ที่บนปรางค์มาศปราสาทชัย ฯ
๏ ฝ่ายพระองค์ทรงศีลมุนินทร์นาถ จะลีลาศกลับลำเนาเขาไศล
มาพักอยู่สามทิวาจะลาไป พระสั่งให้เทียบรถบทจร
มาประทับกับเกยเคยเสด็จ พร้อมกันเสร็จรถนางชีศรีสมร
เทียบม้ามิ่งกัณฐัศว์อัสดร พระภูธรเสด็จจากตำหนักพลัน
สถิตเกยเลยลงทรงรถา จากลังกากรุงไกรไอศวรรย์
รถนางชีตามเสด็จจากเขตคัน พร้อมทั้งบรรดาขุนพวกมุลนาย
ตามพระองค์ทรงศีลมุนินทร์นาถ พลางขับราชรถพลันรีบผันผาย
เข้าดงแดนแสนสุขสนุกสบาย พระพายชายเย็นรื่นชื่นอารมณ์
ไม่เหน็ดเหนื่อยเมื่อยล้ามาตามเขา เนินลำเนาบรรพตาถึงอาศรม
ประทับรถพระมุนีที่จงกรม สู่อาศรมหน้าบรรณศาลา ฯ
๏ ฝ่ายกษัตริย์สุดสาครบวรนาถ เสด็จลีลาศกลับวังสั่งมหา
อำมาตย์แสนเสนีผู้ปรีชา ให้ไปกรุงรัตนาดั่งใจจง
แจ้งกับหน่อธิบดินทร์นรินทร์รัตน์ กับเกศพัฒน์สุณิสาตามประสงค์
ให้มาเยี่ยมฝ่าพระบาทมาตุรงค์ โดยจำนงรีบมาอย่าช้าที
แล้วไปแจ้งนคราวายุภักษ์ บอกเกี่ยวดองน้องรักกษัตริย์ศรี
ให้ภัทวงศ์กับองค์พระบุตรี มาอัญชุลีอัยยิกามาอยู่วัง
ขุนเสนีรับโองการคลานจากเฝ้า มาสั่งเหล่าพลไพร่ดั่งใจหวัง
ให้ขนของลงเภตราดาประดัง รีบไปยังจังหวัดรัตนา
อีกลำหนึ่งไปพาราวายุภักษ์ กษัตริย์ศักดิ์สูงชาติวาสนา
ถึงขึ้นเฝ้าเจ้าบุรินทร์ปิ่นประชา ทูลกิจจาเรื่องรับสั่งดั่งสุนทร ฯ
๏ ฝ่ายพระปิ่นอิศราวายุภักษ์ แจ้งประจักษ์เรื่องบพิตรอดิศร
จึ่งให้หาภัทวงศ์องค์บังอร พระภูธรแจ้งความตามคดี
สั่งให้จัดกำปั่นสุวรรณมาศ จะลีลาศไปประณตบทศรี
พระเชษฐาพาองค์พระอัยกี มาอยู่ที่เวียงวังกรุงลังกา
เสนาพร้อมน้อมคำนับรับบรรหาร มาสั่งการไพร่นายทั้งซ้ายขวา
ตามรับสั่งเจ้าบุรินทร์ปิ่นประชา สั่งศาลาเขียนหมายรายกันไป
เกณฑ์พหลพลลงเรือกำปั่น เสียงเรียกกันเซ็งแซ่แลไสว
เหล่าล้าต้าต้นหนคนจะไป มาพร้อมในเภตราเสนานาย
เสร็จแล้วองค์ทรงเดชเกศกษัตริย์ เจ้าจังหวัดจรจรัลรีบผันผาย
กับโอรสสุณิสาเสนานาย พอลมชายพัดเฉื่อยระเรื่อยริน
ออกแล่นล่องตามท้องทะเลใหญ่ แล้วใช้ใบข้ามมหาชลาสินธุ์
ชมฝูงสัตว์มัจฉาในวาริน ตามแถวถิ่นสาคโรชชโลธร
ฝูงกุเราล้วนกุเราว่ายเคล้าคู่ เป็นหมู่หมู่ว่ายเรียงเคียงสลอน
ปลาพิมพาพาพวกพิมพาจร ว่ายสลอนเคียงคู่หมู่พิมพา
ฝูงกระพงล้วนกระพงว่ายวงอยู่ เป็นหมู่หมู่หลีกลัดล้วนมัจฉา
ปลาฉลามล้วนฉลามตามกันมา ฉนากพานางฉนากไม่จากจร
ฝูงราหูดูละม้ายคล้ายราหู เป็นหมู่หมู่รายเรียงเคียงสลอน
ฝูงโลมาล้วนโลมาในสาคร ไม่จากจรผุดพัลวันไป
ปลาตะเพียนล้วนตะเพียนเที่ยวเวียนหา เหล่านางปลาตะเพียนทองล่องไสว
เหล่าปลาวาฬวาฬวนขึ้นพ่นไพร ล้วนใหญ่ใหญ่โตล่ำกว่าลำเรือ
อันฝูงสัตว์ปฏิสนธิ์ก้นเป็นหอย ตัวลายพร้อยแลละม้ายคล้ายกับเสือ
หน้าเป็นหมีสีเหมือนครามว่ายตามเรือ หัวเป็นเนื้อหางเป็นงูดูพิกล
ซึ่งฝูงสัตว์ในมหาชลาสินธุ์ ไม่รู้สิ้นเอาชาติปฏิสนธิ์
จะพรรณนาในฉแวกระแสชล เอาปฏิสนธิ์หลายอย่างต่างต่างกัน
พอสุริยงลงลับพยับฟ้า พระจันทราแจ่มกระจ่างทางสวรรค์
เรือก็แล่นแสนสบายมาหลายวัน เข้าขอบขัณฑ์ถิ่นประเทศเขตนคร ฯ
๏ จะกล่าวข้างรัตนาหน่อกษัตริย์ นรินทร์รัตน์สุริย์วงศ์พระทรงศร
เสด็จลงเรือที่นั่งอลังกรณ์ ออกสันดอนใช้ใบไปลังกา
มาทันกันกับพาราวายุภักษ์ กษัตริย์ศักดิ์แสนโสมนัสา
พระถวายอัญชุลีต่างปรีดา แล้วแล่นมาตามกันมิทันนาน
บรรลุถึงลังกาอาณาเขต เสด็จประเวศเข้าไปในสถาน
เฝ้าพระจอมกษัตราปรีชาชาญ บนสถานทิพอาสน์ปราสาทชัย
พระทรงภุชสุดสาครถาวรสวัสดิ์ โสมนัสเปรมปรีดิ์จะมีไหน
พาไปเฝ้าชนนีที่ข้างใน พลางกราบไหว้คำรพอภิวันท์
นางโอภาปราศรัยด้วยไทท้าว ถึงเรื่องราวกรุงไกรไอศวรรย์
จอมกษัตริย์สนองอรรถแล้วอภิวันท์ เกษมสันต์ปรีดาสถาพร
แล้วปราศรัยศรีสะใภ้กับหลานเขย นางชมเชยกรตระกองสองสมร
ฝ่ายพระองค์ทรงภุชสุดสาคร จะสมโภชมารดรตามบุราณ
เสด็จออกเสนาพฤฒามาตย์ ให้หมายบาดการใหญ่อันไพศาล
ทั้งเครื่องเล่นเต้นรำประจำงาน ในสถานสารพัดปักฉัตรธง
แล้วสั่งพวกโหราหาดิถี วันที่ดีฤกษ์ยามตามประสงค์
พฤฒารับจับกระดานคูณหารลง เอาฤกษ์ธงชัยตั้งกำลังวัน
ได้ดิถีสี่ค่ำเป็นกำหนด เฉลิมยศในคัมภีร์ดีขยัน
จึงกราบทูลแด่องค์พระทรงธรรม์ ขึ้นสี่ค่ำนามวันพฤหัสบดี
พระทรงฟังสั่งให้ขุนอาลักษณ์ เร่งจำหลักแผ่นทองละอองศรี
จารึกนามมารดาอย่าช้าที โดยคดีแจ้งความตามกระทรวง
ให้รู้ทั่วกรุงไกรไอศวรรย์ พระนามจันทวดีพันปีหลวง
ผู้รับสั่งจัดงานการทั้งปวง โดยกระทรวงบาดหมายรายกันไป ฯ
๏ ฝ่ายไทท้าวเจ้าบุรินทร์ปิ่นสิงหล ขึ้นไพชยนต์ปราสาททองอันผ่องใส
จึ่งสั่งสองมเหสีที่ข้างใน จัดสาวใช้รูปร่างสำอางตา
สำหรับเชิญเครื่องอานพานพระศรี ไปตั้งที่ปรางค์มาศปราสาทขวา
สำหรับองค์ชนนีจะลีลา ไปฟังสวดมนตราหน้าพิธี
ให้ท้าวนางข้างในไปกำกับ คนสำหรับสังคีตพวกดีดสี
จงพร้อมสรรพนางขับมโหรี ไปเตรียมที่ตามอย่างบนปรางค์ทอง
ทั้งสองนางพลางสดับรับบรรหาร มาสั่งการโดยกิจสนิทสนอง
ทุกตำแหน่งแจ้งความตามทำนอง จัดแจงของเตรียมตัวทั่วทุกคน
พวกเสนาแต่บรรดาเจ้าหน้าที่ เสียงอึงมี่ตกแต่งทุกแห่งหน
ปลูกโรงโขนโรงหุ่นวุ่นทุกคน ต่างรีบร้นจัดแจงทุกแห่งไป
บนปรางค์มาศจัดที่ฤๅษีสวด ทุกหมู่หมวดเร่งกันเสียงหวั่นไหว
ตั้งเครื่องอานการพิธีที่ข้างใน พร้อมบนไพชยนต์รัตน์ชัชวาล ฯ
๏ ฝ่ายกษัตริย์สุดสาครถาวรสวัสดิ์ สั่งให้จัดแจงตั้งบัลลังก์สนาน
โขมพัตถ์จัดลาดดาดเพดาน แล้วผูกม่านพื้นขาวดาวกระจาย
ครั้นสำเร็จเสร็จสั่งขุนอำมาตย์ ไปเฝ้าบาทพระนักสิทธ์ดั่งจิตหมาย
กับฤๅษีที่กุฎาเสนานาย เชิญผันผายตามเสด็จมาเขตคัน
ตั้งแต่วันสี่ค่ำเป็นกำหนด พร้อมกันหมดทุกหมวดทั้งสวดฉัน
พวกเสนากราบก้มบังคมคัล ก็พากันรีบรุดไปกุฎี
ถึงก็เข้าเฝ้าองค์พระทรงศีล ทูลพระปิ่นจักรพงศ์องค์ฤๅษี
เชิญเสด็จเสร็จไปในบุรี กับมุนีดาบสหมดทุกองค์
พระทราบสิ้นสั่งบรรดาสานุศิษย์ ไปโดยกิจให้เขาสมอารมณ์ประสงค์
ช่วยอวยพรให้ประสิทธิ์ดั่งจิตจง สมจำนงเสวกามานิมนต์
แล้วพระองค์ทรงสั่งสองดาบส พร้อมกันหมดจะเข้าไปในสิงหล
วันสี่ค่ำเขาจะให้ไปสวดมนต์ เป็นวันต้นในงานการพิธี
แล้วให้จัดรถที่เคยเสด็จ จงพร้อมเสร็จเทียมม้าสารถี
กับรถทรงองค์ดาบสินี มาไว้ที่ศาลาหน้าอาราม
พวกเสนาสดับเสร็จรับสั่ง ก็เตรียมทั้งรถใช้ไว้ทั้งสาม
พวกมุนีนักสิทธ์คอยติดตาม เวลาสามนาฬิกาจะคลาไคล ฯ
๏ ฝ่ายข้างวังลังกาอาณาจักร ก็พร้อมพรักเพรียกกันเสียงหวั่นไหว
เข้าโรงครัวคั่วผัดจัดกันไป บ้างเสร็จใส่จานชามเหมือนตามเคย
พวกโรงเครื่องข้างในสับไก่หมู เป็นคู่คู่พริ้งเพริศดูเปิดเผย
มีต้มแกงหลายอย่างต่างต่างเคย ทั้งนมเนยสารพางค์อย่างดีดี ฯ
๏ จะกล่าวฝ่ายพระองค์ผู้ทรงพรต กับดาบสที่ถือเป็นฤๅษี
ครั้นรุ่งแจ้งแสงหิรัญขึ้นทันที มาพร้อมที่โรงฉันบรรณศาลา
เสพย์ผลไม้เผือกมันด้วยกันสิ้น พระทรงศีลเสวยพลันต่างหรรษา
สำเร็จกิจจากบรรณศาลา เสด็จมาทรงรถบทจร
ทั้งสองนางดาบสขึ้นรถเสร็จ ตามเสด็จพระมุนีบดีศร
กับพวกศิษย์เดินไปในดงดอน เลียบสิงขรแนวป่าพนาลัย
รถที่นั่งทั้งสามข้ามสิงขร ชะโงกชะง่อนเนินผาศิลาไศล
เข้าแดนดงตรงทางมากลางไพร ถึงเขาใหญ่ปากป่าไม่ช้าที
เข้าประเทศเขตแคว้นแดนสิงหล ประชาชนหมอบสะพรั่งทางวิถี
บ้างก็ตั้งเครื่องบูชาสุมาลี ประชาชีเปรมปราสถาพร ฯ
๏ พระมุนินทร์ปิ่นเกล้าเจ้าจังหวัด บุรีรัตน์ภิญโญสโมสร
ป่างพระองค์ทรงภุชสุดสาคร เจ้านครกับพระวงศ์พงศ์ประยูร
เชิญเสด็จภูวไนยไปปราสาท กับสองนาฏตามพระปิ่นบดินทร์สูร
พระนักพรตหมดด้วยกันอันจำรูญ มาพร้อมมูลทุกหมวดเชิญสวดมนต์
ฝ่ายกษัตริย์ขัตติยาเสนาพร้อม เฝ้าพระจอมเจ้าบุรินทร์ปิ่นสิงหล
ป่างพระจอมมุนินทร์ปิ่นสกล ก็สวดมนต์กับฤๅษีที่ในปรางค์
ฝ่ายนางนาฏมาตุรงค์กับวงศา เสด็จมาหน้าชานพักตำหนักขวาง
ฟังสวดมนต์จนจบคำรพพลาง อนงค์นางเปรมปราในอารมณ์
ครั้นสวดจบครบสิ้นปิ่นกษัตริย์ ประจงจัดเหมือนอย่างปางปฐม
ครั้นรุ่งเช้าพระนักธรรม์ฉันอุดม ทุกหมู่กรมเล่นงานการประชัน
ครบเครื่องเล่นต่างต่างตามอย่างยศ ก็ปรากฏในกรุงไกรไอศวรรย์
ฝ่ายพระองค์ทรงศักดิ์พระนักธรรม์ พาแต่บรรดาฤๅษีเสร็จลีลา
ไปสิงคุตรกุฎีที่สถิต สำราญจิตมั่นใจในสิกขา
ตั้งครัดเคร่งบำเพ็งภาวนา โดยศรัทธาทุกทุกองค์ปลงอารมณ์
หมายนิพพานภาวนาให้ผาสุก คิดดับทุกข์ตัดธุระไม่สะสม
ยึดเอาทางไตรลักษณ์หักอารมณ์ ไม่นิยมเห็นแท้แน่ในใจ ฯ
๏ จะว่าข้างลังกามหาสถาน ครั้นเสร็จการยกย่องสนองไข
พงศ์กษัตริย์เสด็จมาทูลลาไป เจ้าเวียงชัยส่งพลันมิทันนาน
นิเวศน์ใครไปถึงเหมือนหนึ่งคิด สำราญจิตปรีดิ์เปรมเกษมศานต์
ต่างไพบูลย์พูนสวัสดิ์ชัชวาล ทุกสถานนคราสถาพร ฯ
๏ เมื่อนั้น พระสุริย์วงศ์องค์นารายณ์รังสรรค์
เห็นสองอนุชาร่วมชีวัน จึ่งมีบัญชาตรัสไป
บัดนี้เกิดเสี้ยนแผ่นดิน เสียงศิลป์กัมปนาทหวาดไหว
เหมือนครั้งเราลองศิลป์ชัย ได้ยินหรือไม่น้องรัก
เห็นจะมีพวกภัยพาล มารอนราญเสมาอาณาจักร
นิ่งไว้เหล่าไอ้ทรลักษณ์ จะฮึกฮักกำเริบอหังการ์
พี่ให้ชุมมุขมนตรี ปุโรหิตพราหมณ์ชีพร้อมหน้า
ปรึกษาให้แต่งอาชา แขวนราชสาราปล่อยไป
เจ้าทั้งสององค์ผู้ทรงฤทธิ์ กับพญาอนุชิตทหารใหญ่
จงสะกดตามรอยมโนมัย ไปโดยมรรคาพนาลี
แม้นใครอาจองทะนงหาญ จับม้าอุปการของเราขี่
ผู้นั้นคือเสี้ยนไพรี เจ้าพี่จงจับเอาตัวมา ฯ
๏ เมื่อนั้น พระพรตพระสัตรุดกนิษฐา
ได้ฟังพระราชบัญชา กราบกับบาทาแล้วทูลไป
เมื่อเกิดมหัศอัศจรรย์ กรุงไกยเกษนั้นก็หวั่นไหว
ซึ่งจะให้ข้ายกพลไกร สะกดไปตามรอยพาชี
น้องนี้จะขอสนองบาท พระตรีภูวนาถเรืองศรี
ไปกว่าจะสิ้นชีวี มิให้เคืองธุลีบทมาลย์ ฯ
๏ เมื่อนั้น พระจักรีผู้ปรีชาหาญ
ฟังสองอนุชาชัยชาญ ดั่งได้ผ่านสวรรค์ชั้นฟ้า
จึ่งประทานเกราะเพชรอันเพริศพราย พระอรรคตถวายเมื่อเดินป่า
ให้แก่พระพรตผู้ศักดา อันเกราะอินทราสุราลัย
ประทานให้องค์พระสัตรุด คุ้มเทพอาวุธทั้งปวงได้
ครั้นเสร็จอำนวยอวยชัย จงไปเป็นศรีสวัสดี
แล้วสั่งสุมันตันเสนา เร่งแต่งม้าผูกราชสารศรี
ปล่อยไปแต่ในวันนี้ ตามคำพราหมณ์ชีโหราจารย์ ฯ
๏ เมื่อนั้น สองกษัตริย์ผู้ปรีชาหาญ
น้อมเศียรประณตบทมาลย์ รับเกราะสุรกานต์อันศักดา
ทั้งสองสุมันตันเสนามาตย์ ลาบาทพระนารายณ์นาถา
ออกจากพระโรงรัตนา มายังพลับพลาพร้อมกัน ฯ
๏ จึ่งให้ผูกม้าอุปการ เบาะอานล้วนเครื่องกุดั่น
งามดั่งสินธพเทวัญ ลอยมาแต่ชั้นดุษฎี
อาลักษณ์เชิญกล่องสุวรรณมาศ อันใส่พระราชสารศรี
สวมศอพญาพาชี ตามมีพระราชบัญชา ฯ
๏ บัดนั้น ปโรหิตผู้มียศถา
ทั้งหมู่อำมาตย์มาตยา ก็เวียนเทียนมิ่งม้าพร้อมกัน ฯ
๏ ครั้นครบเจ็ดรอบก็เสี่ยงทาย ขอเดชพระนารายณ์รังสรรค์
เทวาอารักษ์ทั้งนั้น ช่วยดลใจกัณฐัศร์นี้ไป
ยังผู้ทะนงองอาจ ที่ทำโลกธาตุให้หวาดไหว
แม้นว่าผู้นั้นอยู่ทิศใด มโนมัยจงไปให้พบพาน ฯ
๏ ครั้นเสร็จซึ่งเสี่ยงอัสดร ทินกรผ่องแผ้วฉายฉาน
เห็นเมฆเป็นรูปสองกุมาร ผ่านมาข้างทิศบูรพา
ปโรหิตจึ่งให้ลั่นฆ้อง โห่ร้องสนั่นทุกทิศา
ชาวพ่อชีพราหมณ์พฤฒา ก็ปล่อยอาชาตัวฉกรรจ์ ฯ
๏ ฝ่ายม้าอุปการก็ร่านเริง แผดร้องลองเชิงผกผัน
เยื้องอกยกหน้าหยัดยัน ชันหูชูหางย่างไป
ดั่งพญาไกรสรสีหราช ทำอำนาจออกจากคูหาใหญ่
เผ่นโผนทักษิณเวียงชัย กำหนดได้สามรอบคณนา
เทวาดลจิตอัสดร บทจรเข้าในแนวป่า
เลาะลัดตัดตามมรรคา ตรงไปกาลวาตพนาสี ฯ
๏ บัดนั้น พญาอนุชิตเรืองศรี
ครั้นปล่อยม้าออกจากธานี ขุนกระบี่สะกดรอยไป
ลัดแลงแฝงพุ่มพฤกษา หลีกเลาะมรคาป่าใหญ่
พอแลเห็นตัวแต่ไกล มิได้เข้าใกล้อัสดร ฯ
๏ เมื่อนั้น พระพรตสุริย์วงศ์ทรงศร
ครั้นพญาอนุชิตฤทธิรอน บทจรไปตามพาชี
จึ่งบัญชาชวนพระวรนุช ทรงเครื่องพิชัยยุทธ์จำรัสศรี
จับศรนาดกรจรลี มาขึ้นรถมณีพรรณราย ฯ
๏ รถเอยราชรถแก้ว แล้วด้วยเนาวรัตน์จำรัสฉาย
ดุมวงกงปรุฉลุลาย ธงชัยสามชายปักงอน
เทียมด้วยสินธพอาชาชาติ สามคู่ดูอาจดั่งไกรสร
พระอนุชานั่งหน้าประนมกร สารถีขับจรดั่งลมพัด
ประดับด้วยอภิรุมชุมสาย เครื่องสูงเรียงรายเป็นขนัด
เสียงประโคมฆ้องกลองก้องพนัส โยธาเยียดยัดอัดกัน
ดั่งสมุทรฟูมฟองนองคลื่น เสียงโห่เพียงพื้นแผ่นดินลั่น
เสือป่าแมวมองทั้งนั้น เลี้ยวลัดดัดดั้นตามไป
ข้ามธารผ่านทุ่งวุ้งเขา เดินโดยลำเนาป่าใหญ่
เร่งหมู่พหลพลไกร ไปตามมรคาพนาลี ฯ
๏ เมื่อนั้น ฝ่ายสองกุมารเรืองศรี
ไสยาสน์กับองค์พระชนนี ในที่ศาลาอารัญ
จนสุริโยภาสอากาศแผ้ว ไก่แก้วปรบปีกกระพือขัน
ก็ตื่นองค์สรงพักตร์วิไลวรรณ บังคมคัลกราบทูลพระมารดา
วันนี้ตัวลูกจะลาไป เที่ยวเก็บผลไม้ที่ในป่า
พอชายบ่ายแสงพระสุริยา จะกลับมาอารัญกุฎี ฯ
๏ เมื่อนั้น นวลนางสีดามารศรี
ฟังโอรสาพาที เทวีนิ่งขึงตะลึงคิด
ให้หวาดหวั่นพรั่นใจเป็นพ้นนัก ดั่งใครมาควักเอาดวงจิต
แล้วผลักลงในกองเพลิงพิษ ลามติดร้อนทั่วสรรพางค์
บังเกิดขนพองสยองเกศ ให้กระเหม่นพระเนตรทั้งสองข้าง
เห็นเป็นวิปริตประหลาดลาง รับขวัญลูกพลางแล้วตรัสไป
วันเจ้าทั้งสองลองศิลป์ ฟ้าดินกัมปนาทหวาดไหว
อกแม่ร้อนรุ่มดั่งสุมไฟ คิดอยู่ไม่วายเวลา
เกลือกว่ากษัตริย์สุริย์วงศ์ ที่เรืองฤทธิรงค์แกล้วกล้า
มีใจโมหันธ์ฉันทา จะมาจับไปทำโทษทัณฑ์
ไหนเลยแม่จะคงชีวี น่าที่จะม้วยอาสัญ
วันนี้อย่าไปอารัญ จอมขวัญจงฟังมารดร ฯ
๏ เมื่อนั้น สองพระกุมารชาญสมร
ฟังพระชนนีมีสุนทร โศกาทูลวอนรำพันไป
อันป่าแว่นแคว้นแดนนี้ ดั่งอยู่ริมกุฎีก็ว่าได้
แม้นเกิดศัตรูหมู่ภัย ลูกก็มีฤทธิไกรไม่เกรงกัน
พระชนนีอย่าได้ทุกข์ร้อน อาวรณ์วิโยคโศกศัลย์
พอชายบ่ายแสงพระสุริยัน จะพากันกลับมากุฎี ฯ
๏ เมื่อนั้น นวลนางสีดามารศรี
เห็นโอรสรํ่าโศกี เทวีสวมกอดแล้วถอนใจ
ยอกรขึ้นเช็ดชลเนตร แสนทุกข์เทวษละห้อยไห้
โลมลูบจูบพักตร์แล้วปลอบไป พ่อคือดวงใจของมารดา
อันการรณรงค์นี้ยากนัก ลูกรักแม่สุดเสน่หา
ตัวเจ้าทรงเยาวยุพา ยังมิเคยรบร้าฆ่าตี
เมื่อมิฟังแล้วจะขืนไป ก็ตามใจพ่อเถิดโฉมศรี
แต่กริ่งใจอยู่ด้วยลางมี พี่น้องจงระมัดระวังกัน
เจ้าไปอย่าอยู่ช้านัก ทรามรักแสนสุดเฉลิมขวัญ
แม้นพบศัตรูหมู่ไภยันต์ ให้มันพ่ายแพ้ฤทธิไกร ฯ
๏ เมื่อนั้น สองกุมารผู้มีอัชฌาสัย
รับพรแล้วจับศรชัย ไปยังที่อยู่พระอัยกา ฯ
๏ ต่างองค์น้อมเศียรอภิวาทน์ แทบบาทยุคลทั้งซ้ายขวา
หลานทั้งสองนี้จะขอลา ไปเที่ยวเล่นป่าให้สำราญ ฯ
๏ เมื่อนั้น พระฤๅษีผู้ปรีชาหาญ
ได้ฟังวาจาสองกุมาร จึ่งว่าหลานรักไปจงดี
แม้นมาตรมีปรปักษ์ มาหาญหักจะชิงชัยศรี
ให้พ่ายแพ้ศรสิทธิ์ฤทธี ไตรโลกอย่ามีใครต่อกร ฯ
๏ เมื่อนั้น สองพระกุมารชาญสมร
ก้มเกล้าคำนับรับพร บทจรจากบรรณศาลา ฯ
๏ เดินทางตามหว่างบรรพต เลี้ยวลดชมสัตว์ที่ในป่า
กาสรพาพวกเป็นหมู่มา พยัคฆาหมอบมองมฤคี
ฝูงกวางย่างเยื้องเล็มระบัด สิงห์นัดคะนองร้องมี่
เลียงผาเผ่นโผนโจนคีรี นางชะนีโหยไห้หากัน
ระมาดลาดเลี้ยวกินหนาม โตตามคู่วิ่งผกผัน
คชสารกระหึมเรียกมัน ฉมันเมียงเคียงคู่เป็นหมู่จร
กระต่ายโดดโลดโผนโจนวิ่ง คณาลิงเลียบไต่สิงขร
กิเลนลงเล่นสาคร ไกรสรจากถํ้าอำไพ
คชสีห์เยื้องกรายร่ายเริง โคคะนองลองเชิงขวิดไขว่
ยิ่งชมยิ่งเพลินจำเริญใจ ก็เที่ยวเล่นอยู่ในพนาลี ฯ
๏ พระมงกุฎเหลือบเห็นอัสดร ประดับเครื่องอาภรณ์จำรัสศรี
หน้าดำกายขาวดั่งสำลี สี่เท้าปากแดงรจนา
เยื้องย่องทำนองเหมราช ดูงามประหลาดเป็นหนักหนา
จึ่งบอกพระลบอนุชา สัตว์นี้จะว่าชื่อใด
แต่เราพากันมาเที่ยวเล่น จะเคยพบเคยเห็นก็หาไม่
น่าจะเป็นสัตว์บ้านเขาเลี้ยงไว้ จึ่งผูกเครื่องอำไพดั่งนี้
อย่าเลยเราจักไล่สกัด จับได้จะผลัดกันขี่
เที่ยวเล่นในกลางพนาลี เห็นจะมีความสุขกว่าทุกวัน ฯ
๏ ว่าแล้วชักเอาเครือเขาได้ ถือต้นปลายไว้ให้มั่น
ขึงมาตรงหน้าม้านั้น ช่วยกันเลี้ยวไล่เป็นโกลา ฯ
๏ ครั้นว่าจับได้พาชี ต่างองค์ยินดีสำรวลร่า
จึ่งพินิจพิศดูไปมา จำเริญตาพริ้งพร้อมทั้งกาย
ผมอ่อนหางยาวเท้ารัด ยืนหยัดทรงเทริดเฉิดฉาย
ประดับเครื่องกุดั่นสุพรรณพราย รายด้วยเนาวรัตน์รูจี
พานหน้าช้องหางบังเหียน อานแก้ววิเชียรจำรัสศรี
สองหูห้อยภู่จามรี มีกล่องแก้วแขวนคอมา
ประหลาดใจอะไรจะใส่อยู่ แก้ดูเห็นลักษณ์อันเลขา
ในแผ่นสุวรรณรจนา พระเชษฐาก็อ่านทันใด ฯ
๏ ราชสารสมเด็จพระทรงครุฑ มงกุฎตรีภพลบสมัย
อันสถิตเกษียรสมุทรไท สุราลัยฤๅษีพร้อมกัน
จำเพาะพักตร์พระอิศโรราช ยังที่ไกรลาศสรวงสวรรค์
ประชุมเชิญมาล้างอาธรรม์ ที่มันเป็นเสี้ยนธาตรี
ให้ราบรื่นทั้งพื้นโลกา ผ่านกรุงอยุธยาบุรีศรี
ทรงนามพระรามจักรี ฤทธีเลิศลบภพไตร
ได้ยินสำเนียงกัมปนาท ทั่วทั้งโลกธาตุหวาดไหว
สงสัยในราชฤทัย จึ่งให้ปล่อยม้าที่นั่งมา
แม้นว่าผู้ใดไม่กระบถ คิดคดต่อนารายณ์นาถา
ธูปเทียนดอกไม้จงบูชา แก่พญาสินธพอุปการ
ถ้าใครจับขี่ร่วมอาสน์ จะพิฆาตชีวิตสังขาร
ให้สิ้นศัตรูหมู่พาล ผ่านฟ้าจะบำรุงปถพี ฯ
๏ ครั้นอ่านเสร็จสิ้นในสารา องค์พระเชษฐาเรืองศรี
จึ่งตรัสแก่พระลบร่วมชีวี สัตว์นี้เรียกม้าอาชาไนย
แต่สารนั้นว่าใครร่วมอาสน์ จะพิฆาตหาไว้ชีวิตไม่
กระบถทดโท่ไม่เข้าใจ จับได้จะขี่เล่นสำราญ
เจ้าของมาพบจะให้เขา แม้นชิงชัยเราจะสังหาร
ว่าแล้วเผ่นขึ้นอาชาชาญ งามปานสมเด็จพระจักรี
กรซ้ายนั้นจับสายถือ มือขวาแกว่งธนูศรศรี
พระอนุชาผู้ร่วมชีวี ก็จรลีตามอัสดรไป ฯ
๏ บัดนั้น คำแหงหนุมานทหารใหญ่
สะกดรอยพญาอาชาไนย แลไปเห็นสองพระกุมาร
องค์หนึ่งขี่ม้าองค์หนึ่งตาม งามงามองอาจกล้าหาญ
ถือธนูดูดั่งมัฆวาน ลงมาจากวิมานไพชยนต์
จะเป็นหน่อกษัตริย์กรุงใด มาเที่ยวเล่นไพรพนาสณฑ์
เหตุไรไม่มีรี้พล เป็นน่าฉงนในวิญญาณ์
แล้วจะเป็นกุมารทั้งสองนี้ สำแดงฤทธีกระมังหนา
จึ่งทะนงองอาจอหังการ์ มาจับขี่เล่นไม่กลัวใคร
แม้นกูจะสังหารชีวิต ทั้งสองจะต่อฤทธิ์ที่ไหนได้
อย่าเลยจะจับเอาตัวไป ถวายใต้เบื้องบาทพระอวตาร
คิดแล้วเดินแอบเข้ามา แฝงพฤกษาใหญ่ไพศาล
แผลงฤทธิ์เผ่นโผนโจนทะยาน เข้าจับสองกุมารทันที ฯ
๏ เมื่อนั้น พระมงกุฎสุริย์วงศ์เรืองศรี
เหลือบเห็นวานรมาราวี โกรธดั่งอัคคีบรรลัยกัลป์
พระหัตถ์กวัดแกว่งศรสิทธิ์ อันมีฤทธิ์ปราบได้ทั้งสรวงสวรรค์
หวดต้องกายาวานรนั้น ล้มดิ้นยันยันด้วยศักดา ฯ
๏ แล้วว่าดูก่อนน้องรัก ลิงนี้อัปลักษณ์เป็นหนักหนา
มาทำสาละวนไม่เข้ายา ตายสมน้ำหน้าอ้ายสาธารณ์
แต่หลากด้วยตัวของมันนี้ มีเครื่องประดับกายฉายฉาน
ผิดกับลิงไพรในดงดาน ฮึกหาญไม่กลัวบรรลัย
ดีร้ายมุลนายเขาใช้สอย สะกดรอยม้ามาในป่าใหญ่
ถึงกระนั้นเราไม่กลัวใคร ว่าแล้วขับม้าไปทันที ฯ
๏ บัดนั้น หนุมานผู้ชาญชัยศรี
ครั้นพระพายพัดต้องอินทรีย์ ก็ฟื้นสมประดีคืนมา
ก็รู้ว่าพี่น้องนี้ลองศิลป์ ฟ้าดินครรชิตทุกทิศา
อานุภาพเลิศลํ้าโลกา ตีกูปิ้มว่าจะวายปราณ
น้อยน้อยกระจ้อยเท่านี้ ศรศรีมีฤทธิ์กล้าหาญ
ยิ่งศรอินทรชิตขุนมาร ตีกูครั้งผลาญเอราวัณ
อย่าเลยจะแสร้งทำอุบาย กลายเป็นลิงป่าพนาสัณฑ์
เข้าชวนสนิทติดพัน ให้กุมารนั้นหลงระเริงใจ
แล้วจึ่งจะค่อยหักโหม โจมจับเอาตัวให้ได้
คิดแล้วอ่านเวทเกรียงไกร สำรวมใจนิมิตกายา ฯ
๏ เป็นวานรน้อยสีเทา เข้าหักเอาผลพฤกษา
เลาะลัดตัดผ่านมรคา ไปสกัดอยู่หน้าอาชาชาญ ฯ
๏ ครั้นถึงเดินด้อมเข้าไป ปราศรัยด้วยคำอ่อนหวาน
ข้ารักทั้งสองพระกุมาร จึ่งเก็บพฤกษาหารมาให้นี้ ฯ
๏ เมื่อนั้น พระมงกุฎทรงสวัสดิ์รัศมี
คิดว่าลิงในพนาลี ยิ้มแล้วจึ่งมีวาจา
อันผลไม้ที่เอ็งให้ เอาไว้กินเถิดกระบี่ป่า
เมื่อกี้ลิงเผือกอหังการ์ มาทำหยาบช้าแก่กู
จึ่งหวดด้วยคันศรทรง ถูกกายล้มลงกลิ้งอยู่
อันมึงนี้น่าเอ็นดู รู้ฝากตัวประสาสัตว์ไพร ฯ
๏ บัดนั้น พญาอนุชิตทหารใหญ่
ได้ฟังพระกุมารชาญชัย จึ่งแกล้งใส่ไคล้เจรจา
อันวานรเผือกนั้นใจพาล เป็นลิงบ้านใช่เหล่าลิงป่า
จึ่งทำอาจองอหังการ์ ฆ่าเสียก็สาใจมัน
ว่าพลางทางเดินเข้าชิด ทอดสนิทเลียมหยอกแล้วสรวลสันต์
เห็นกุมารไม่รู้เท่าทัน ขบฟันเขม้นหมายใจ
คิดจะใคร่โจมโถมจับ แต่กระหยับตัวอยู่ไม่ทำได้
แล้วเผ่นโผนโจนทะยานด้วยว่องไว คว้าไขว่จะจับพระกุมาร ฯ
๏ เมื่อนั้น พระมงกุฎวุฒิไกรใจหาญ
หวดด้วยคันศรอันชัยชาญ ถูกหนุมานล้มลงทันที ฯ
๏ อันรูปนิมิตก็กลับกลาย เป็นลูกพระพายเรืองศรี
พระลบกริ้วโกรธคืออัคคี เอาศรตีซํ้าเป็นหลายครา
พระมงกุฎยิ้มแล้วจึงตรัสไป เจ้าเห็นหรือไม่กนิษฐา
ไอ้ลิงนี้เมื่อกี้อหังการ์ ไม่กลัวฤทธามาจับเรา
ตีล้มกับที่ไม่หลาบจำ รื้อทำมารยามาอีกเล่า
จะไว้มันไยอ้ายหัวเบา เจ้าพี่ฆ่าเสียให้สาใจ ฯ
๏ เมื่อนั้น พระลบผู้มีอัชฌาสัย
ได้ฟังจึ่งทูลสนองไป ฆ่าเสียเห็นใครไม่ล่วงรู้
ลิงนี้สิรู้นุ่งผ้า ชะรอยว่าเจ้าของจะมีอยู่
มัดปล่อยมันไปให้นายดู จึ่งจะได้อดสูด้วยกัน ฯ
๏ เมื่อนั้น พระมงกุฎสุริย์วงศ์รังสรรค์
ฟังพระอนุชาร่วมชีวัน ว่านั้นก็ต้องฤทัย
จึ่งลงจากหลังพาชี ชักเถาวัลลีมาได้
ช่วยกันผูกมัดด้วยขัดใจ ไพล่หลังเข้าไว้ทั้งสองกร
แล้วหักเอายางไม้มา สักหน้าลงเป็นอักษร
อธิษฐานซึ่งมัดวานร ถึงใครมีฤทธิรอนดั่งเพลิงพิษ
ตั้งแต่ตํ่าใต้บาดาล จนถึงวิมานอกนิษฐ์
ทั่วไปทั้งในทศทิศ จะชาญวิทย์เวทประการใด
มิใช่เจ้าของมาแก้มัด ตัดฟันอย่าให้ขาดได้
ต่อเป็นเจ้ามึงซึ่งเลี้ยงไว้ จึ่งให้แก้ได้ดั่งจินดา ฯ
๏ ครั้นเห็นฟื้นขึ้นก็ตีซ้ำ ไอ้ลิงกาลีชาติข้า
เร่งไปบอกพวกของมึงมา กูจะอยู่คอยท่าโรมรัน ฯ
๏ บัดนั้น วายุบุตรฤทธิแรงแข็งขัน
ต้องมัดรัดรึงผูกพัน ด้วยลัดดาวัลย์สองกุมาร
อัปยศอดสูเป็นสุดคิด ร้อนจิตดั่งหนึ่งเพลิงผลาญ
นิ่งขึงดะลึงอยู่ช้านาน พระพี่น้องประหารก็เดินไป ฯ
๏ ดันดึงด้วยกำลังสามารถ ลัดดาจะขาดก็หาไม่
ยิ่งรัดรึงมั่นกระสันไว้ จะทำอย่างไรไม่เคลื่อนคลา
ให้เจ็บป่วยชอกชํ้าไปทั้งกาย ดั่งจะวายชีวังสังขาร์
ถึงครั้งหักสวนอสุรา ในทวีปลงกาเมืองมาร
รณรงค์กับองค์อินทรชิต มันแผลงศรสิทธิ์มาสังหาร
ต้องกูล้มลงกับดินดาน แล้วให้หมู่มารพลไกร
จับเอาตัวไปผูกมัด รึงรัดด้วยพวนเหล็กใหญ่
สะบัดทีเดียวก็ขาดไป ครั้งนี้หลากใจด้วยเถาวัลย์
นิดหนึ่งสักเท่าสายพาน มามัดประจานไว้ได้มั่น
คิดพลางน้อยใจจาบัลย์ โซเซเดินดั้นกลับมา ฯ
๏ ครั้นพบพหลพลไกร เห็นทหารน้อยใหญ่พร้อมหน้า
อัปยศเดินก้มพักตรา เข้ามาหน้ารถพระภูธร ฯ
๏ เมื่อนั้น ทั้งสองน้องนารายณ์ทรงศร
รีบเร่งโยธาพลากร บทจรตามม้าอุปการ
มาโดยมรคาอารญ มิได้พักพวกพลทวยหาญ
ทอดพระเนตรเห็นศรีหนุมาน ต้องมัดประจานกลับมา
ต่างองค์ตระหนกตกใจ ลงจากพิชัยรัถา
แล้วมีพระราชบัญชา ถามพญาอนุชิตชาญฉกรรจ์
ตัวท่านสิเรืองฤทธี ทั่วทั้งธาตรีก็ไหวหวั่น
แต่ล้างอสุราอาธรรม์ โลหิตนั้นปานสมุทรไท
อันซึ่งซากศพพวกพาล เท่าเนินจักรวาลเขาใหญ่
ครั้งนี้นี่เป็นประการใด คือใครมัดมานะวานร ฯ
๏ บัดนั้น คำแหงหนุมานชาญสมร
ก้มหน้าทูลน้องพระสี่กร ภูธรจงทรงพระเมตตา
ตัวข้าลัดพงดงดาน ตามม้าอุปการไปในป่า
เห็นสองกุมารขี่อาชา จึ่งจู่โจมโถมมาเข้าราวี
เพื่อนรันด้วยคันศรทรง ถูกข้าสลบลงกับที่
ครั้นฟื้นคืนได้สมประดี ก็แปลงเป็นกระบี่พนาดร
ชวนเล่นเห็นสนิทแล้วจะจับ แต่กระหยับก็หวดด้วยคันศร
ดั่งสายสุนีบาตฟาดฟอน ร้อนเพียงจะวินาศขาดใจ
ครั้นแล้วก็มัดด้วยเถาวัลย์ ว่ากล่าวเย้ยหยันหยาบใหญ่
ให้เร่งมาบอกพระองค์ไป จะต่อฤทธิไกรด้วยผ่านฟ้า ฯ
๏ เมื่อนั้น พระพรตพระสัตรุดกนิษฐา
ฟังขุนกระบี่ผู้ปรีชา โกรธาดั่งกาลอัคคี
เสด็จเข้าใกล้แล้วยื่นหัตถ์ แก้มัดพญากระบี่ศรี
ไม่เคลื่อนคลายออกจากอินทรีย์ ภูมีจึ่งทรงพระขรรค์ชัย
ช่วยกันเชือดตัดเป็นสามารถ เถาวัลย์จะขาดก็หาไม่
อัศจรรย์พลางทอดพระเนตรไป เห็นในอักษรจารึกมา
อ่านแจ้งแล้วบัญชาการ อ่านสารที่เขาสักหน้า
ถ้อยคำองอาจอหังการ์ หยาบช้าเป็นพ้นพันทวี
เราใช่เจ้าท่านไม่แก้ได้ จนใจอยู่แล้วกระบี่ศรี
จงเข้าไปเฝ้าพระจักรี ยังที่นิเวศน์อันโอฬาร ฯ
๏ บัดนั้น พญาอนุชิตยอดทหาร
ทั้งอายทั้งแค้นพ้นประมาณ ปานดั่งจะแทรกพระสุธา
อนิจจาอกเอ๋ยครั้งนี้ จะเป็นที่อัปยศทั่วหน้า
จะเหาะไปก็อายแก่เทวา จะเดินพื้นพระสุธาก็อายคน
สุดที่ตัวกูจะซ่อนพักตร์ เวทนาเจ็บนักทุกขุมขน
ครั้นมิไปเฝ้าพระภุชพล ก็จะทนลำบากแสนทวี
คิดแล้วลาเบื้องบาทบงสุ์ องค์พระอนุชาสองศรี
เลี้ยวลัดตัดป่าพนาลี ไปยังบุรีอยุธยา ฯ
๏ ครั้นถึงจึ่งตรงเข้าไปเฝ้า พระนารายณ์เป็นเจ้านาถา
ซบพักตร์ลงกับพระบาทา มิได้ดูหน้าแสนยากร ฯ
๏ เมื่อนั้น พระกฤษณุรักษ์ทรงศร
เสด็จเหนือแท่นแก้วบวร ภูธรเหลือบเห็นหนุมาน
ต้องมัดไพล่หลังเข้ามา ผ่านฟ้ากริ้วโกรธดั่งเพลิงผลาญ
จึ่งมีสีหนาทโองการ เหวยลูกพระพายชาญฉกรรจ์
ตัวนี้ศักดาวราฤทธิ์ ทั่วทั้งทศทิศก็ไหวหวั่น
แต่สหัสเดชะนั้น มีเศียรถึงพันเกรียงไกร
อาวุธครบสองพันกร ยังไม่ทานฤทธิรอนของตัวได้
ครั้งนี้ไปตามมโนมัย เหตุใดใครจับมัดมา
เชือกเล่าก็เถาลัดดาวัลย์ ให้ผูกมั่นมาได้ไม่อายหน้า
เสียทีที่มีศักดา ชั่วกว่าลิงป่าพนาลี
ตรัสพลางเหลือบเล็งเพ่งพิศ ลิขิตที่หน้ากระบี่ศรี
ก็รู้ว่าทำมาด้วยฤทธี ภูมียิ่งกริ้วโกรธนัก
กระทืบบาทผาดแผดสีหนาท เหวยใครอาจองทะนงศักดิ์
ไม่เกรงกูผู้องค์หริรักษ์ มันจักพากันวายปราณ
ตรัสพลางเหยียดยื่นพระหัตถ์ แก้มัดตามคำอธิษฐาน
ก็ลุ่ยหลุดจากกรหนุมาน ด้วยเดชพระอวตารผู้ศักดา ฯ
๏ บัดนั้น ลูกพระพายผู้มียศถา
ยอกรกราบลงกับบาทา ก้มหน้าคิดแค้นแสนทวี
ถอนใจแล้วทูลบรรยาย แต่ต้นจนปลายถ้วนถี่
อันกุมารพี่น้องทั้งสองนี้ ศรศรีประเสริฐเลิศไกร
แต่ข้าเป็นข้าพระองค์ จะขายเบื้องบาทบงสุ์ก็หาไม่
ครั้งนี้โทษถึงบรรลัย ภูวไนยจงทรงพระเมตตา ฯ
๏ เมื่อนั้น พระตรีภพลบโลกนาถา
ได้ฟังกริ้วโกรธา ดั่งโลกาเกิดไฟบรรลัยกาล
ดูดู๋ไอ้ลูกกะจิริด ทะนงจิตมาทำอวดหาญ
เหวยเหวยคำแหงหนุมาน ตัวท่านจงรีบกลับไป
บอกพระอนุชาทั้งสององค์ รณรงค์จับตัวมาให้ได้
จะทำให้สาแกน้ำใจ ไตรโลกจะไม่ดูเยี่ยงมัน ฯ
๏ บัดนั้น วายุบุตรฤทธิแรงแข็งขัน
รับสั่งพระองค์ทรงสุบรรณ บังคมคัลแล้วเหาะไปทันที ฯ
๏ ครั้นถึงจึ่งทูลเบื้องบาท พระอนุชาธิราชสองศรี
ว่าองค์สมเด็จพระจักรี ภูมีกริ้วโกรธดั่งเพลิงกาล
ให้เร่งโยธาพลากร รถรัตน์อัสดรทวยหาญ
ไปสัประยุทธ์รอนราญ จับสองกุมารนั้นมา ฯ
๏ เมื่อนั้น พระพรตพระสัตรุดกนิษฐา
ได้แจ้งแห่งราชบัญชา ก็ให้กรีธาพลสกลไกร
สิ้นทั้งกองหน้ากองหลัง คับคั่งเพียงพื้นแผ่นดินไหว
หนุมานนั้นนำทัพไป ตามในแนวป่าอารัญ ฯ
๏ เมื่อนั้น พระมงกุฎสุริย์วงศ์รังสรรค์
ขับม้าเที่ยวเล่นในไพรวัน ชมพรรณพฤกษาตระการ
แลไปเห็นกระบี่เผือกผู้ นำหมู่จตุรงค์ทวยหาญ
จึ่งบอกอนุชาชัยชาญ ไอ้ลิงสาธารณ์ที่มัดไว้
มันกลับนำพวกกองทัพ โยธาซ้อนซับไม่นับได้
ซึ่งขี่รถอยู่กลางพลไกร ชะรอยเป็นนายใหญ่ยกมา
มาเถิดจะต่อด้วยศรสิทธิ์ อันมีฤทธิไกรแกล้วกล้า
ว่าพลางลงจากอาชา ออกยืนขวางหน้าพลากร
พระหัตถ์กวัดแกว่งธนูทรง อาจองดั่งพญาไกรสร
ออกจากถํ้าแก้วอันบวร จะเผ่นจรเข้าจับมฤคี
จึ่งกล่าวมธุรสถามไป ไฉนพระองค์ทั้งสองศรี
จึ่งยกโยธามาดั่งนี้ มีประสงค์สิ่งใดจงบอกมา ฯ
๏ เมื่อนั้น สองกษัตริย์สุริย์วงศ์นาถา
ฟังพลางทางทอดทัศนา เห็นโฉมกุมาราวิลาวัณย์
ทั้งสองนวลละอองผ่องพักตร์ คล้ายพระหริรักษ์รังสรรค์
จะเป็นสุริย์วงศ์พงศ์พันธุ์ กษัตราเขตขัณฑ์บุรีใด
ออกมาร่ำเรียนวิชา พระสิทธาดาบสเป็นไฉน
พี่น้องเที่ยวอยู่ในไพร ไม่มีไพร่พลโยธี
น้อยน้อยกระจ้อยน่ารัก แหลมหลักรู้การศรศรี
ทั้งองอาจเจรจาพาที มิได้เกรงกูผู้ศักดา
คิดแล้วจึ่งมีบรรหาร เหวยสองกุมารใจกล้า
หน่อเนื้อนามกรแลพารา อยู่ไหนเจ้าว่าให้แจ้งใจ
มาขี่ม้าร่วมอาสน์พระจักรกฤษณ์ โดยจิตกำเริบหยาบใหญ่
แล้วมัดวายุบุตรวุฒิไกร ประจานไปไม่เกรงบทมาลย์
บัดนี้พระองค์ทรงพระโกรธ โปรดให้เรายกทวยหาญ
มาจับสองเจ้าผู้ใจพาล ไปถวายพระผู้ผ่านโลกา ฯ
๏ เมื่อนั้น พระมงกุฎวุฒิไกรใจกล้า
ได้ฟังจึ่งตอบวาจา มาถามนามวงศ์ด้วยอันใด
ตัวท่านเจรจานี้เกินนัก จะเกรงพักตร์กันบ้างก็หาไม่
อย่าคิดอาจองทะนงใจ ใช่ว่าจะกลัวฤทธี
ม้านี้ไม่มีใครเลี้ยงดู เที่ยวอยู่กลางป่าก็จับขี่
ฝ่ายไอ้ลิงเผือกมาราวี เราตีด้วยศรอันศักดา
ครั้งหนึ่งแล้วไม่หลาบจำ จึ่งทำให้สมน้ำหน้า
ปล่อยไปไม่ล้างชีวา จะว่าเราผิดด้วยอันใด
ท่านมิพินิจดูข้อความ มาวู่วามเจรจาหยาบใหญ่
ซึ่งว่าจะจับเอาตัวไป ตกใจเป็นพ้นพันทวี ฯ
๏ เมื่อนั้น พระพรตทรงสวัสดิ์รัศมี
ได้ฟังจึ่งตอบวาที ดูดู๋ว่านี้ด้วยพาลา
อันพระรามทรงทศธรรเมศ ลือเดชทั่วทุกทิศา
ไม่เห็นหรือที่คออาชา สารามีแจ้งเป็นสำคัญ
เราเมตตาจึ่งว่าแต่โดยดี ยังพาทีหยาบช้าโมหันธ์
ลูกเล็กเด็กน้อยเท่าแมงวัน จะพากันสิ้นชีพวายปราณ ฯ
๏ เมื่อนั้น พระมงกุฎผู้ปรีชาหาญ
สรวลพลางทางตอบพจมาน ท่านอย่าอวดฤทธิ์ให้ตกใจ
อันในสารศรีที่บรรยาย ต้นปลายหาสมกันไม่
ปล่อยม้ามาพาลผิดใคร นี่หรืออยู่ในสัตยา
ถึงมาตรพระรามจักรี จะมีฤทธีแกล้วกล้า
ว่าเป็นองค์พระหริรักษ์จักรา อวตารมาล้างอาธรรม์
จะปราบได้แต่ไอ้หมู่มาร ที่หยาบช้าสาธารณโมหันธ์
กับท้าวพญาทั้งนั้น บรรดาไม่มีฤทธิไกร
อันเราพี่น้องทั้งสองรา จะเป็นข้าพระรามก็หาไม่
เห็นแต่เป็นเด็กจะจับไป ว่าได้ดั่งไม่มีฤทธี
เอ็นดูแต่หมู่ทวยหาญ จะพลอยบรรลัยลาญด้วยศรศรี
ท่านสองเราสองมาราวี ใครดีก็จะได้เห็นกัน ฯ
๏ เมื่อนั้น พระพรตสุริย์วงศ์รังสรรค์
ฟังกุมารเจรจาดึงดัน โกรธดั่งเพลิงกัลป์บรรลัยกาล
เหม่เหม่ดูดู๋ไอ้ลูกน้อย ถ้อยคำหยาบช้ากล้าหาญ
มิได้เกรงกูผู้ชัยชาญ จะฆ่าให้วายปราณเสียบัดนี้
ว่าแล้วก็ขึ้นศรทรง สง่างามดั่งองค์โกสีย์
น้าวหน่วงด้วยกำลังฤทธี ภูมีผาดแผลงไป ฯ
๏ มืดมนอนธการทั่วทิศ เสียงสนั่นครรชิตแผ่นดินไหว
ศรเป็นข่ายเพชรอันเกรียงไกร ล้อมไว้ทั้งสองกุมารา ฯ
๏ เมื่อนั้น พระมงกุฎวุฒิไกรใจกล้า
เห็นข่ายเพชรล้อมรอบกายา ก็แผลงศรศักดาไปทันที ฯ
๏ ครั่นครื้นทั้งหมื่นโลกธาตุ วิมานมาศสะเทือนทุกราศี
ข่ายเพชรแหลกยับเป็นธุลี ดั่งต้องอัคคีบรรลัยกัลป์ ฯ
๏ เมื่อนั้น พระพรตฤทธิแรงแข็งขัน
เห็นกุมารผาดแผลงโรมรัน ข่ายเพชรนั้นขาดระยำไป
จึ่งชักพระแสงศรศาสตร์ อันมีอำนาจแผ่นดินไหว
พาดสายน้าวหน่วงว่องไว แผลงไปด้วยกำลังศักดา ฯ
๏ สำเนียงสนั่นครั่นครื้น เป็นนาคแน่นพื้นเวหา
พ่นพิษเลี้ยวไล่กุมารา ด้วยฤทธาน้องพระจักรี ฯ
๏ เมื่อนั้น พระมงกุฎทรงสวัสดิ์รัศมี
เห็นศรแผลงเป็นนาคี ก็สำแดงฤทธีเกรียงไกร
พระพี่น้องสำรวลสรวลสันต์ จะหวาดหวั่นพระทัยก็หาไม่
ต่างองค์จับศรแผลงไป หวั่นไหวโลกาฟ้าดิน ฯ
๏ กลับกลายไปเป็นพญาครุฑ ฉวยฉุดภุชงค์ไว้ได้สิ้น
ฉีกฉาบคาบเคี้ยวนาคินทร์ จิกกินเป็นภัสม์ธุลี ฯ
๏ เมื่อนั้น พระพรตพระสัตรุดเรืองศรี
เห็นกุมารแผลงศรมาราวี เห็นครุฑจิกนาคีหายไป
โกรธากวัดแกว่งศรศาตร์ กระทืบบาทสนั่นหวั่นไหว
ลงจากรถแก้วแววไว เข้าไล่หักโหมโรมรัน ฯ
๏ สี่องค์ทรงฤทธิ์ชัยชาญ ต่างอาจต่างหาญแข็งขัน
ฝ่ายพี่ต่อพี่เข้าจับกัน น้องต่อน้องนั้นเข้าราวี ฯ
๏ เมื่อนั้น สองกุมารทรงสวัสดิ์รัศมี
รับรองป้องกันประจัญตี ต่างหนีต่างไล่กันไปมา ฯ
๏ พระมงกุฎจึ่งชักศรสิทธิ์ ด้วยกำลังฤทธิ์แกล้วกล้า
งามดั่งพระขันธ์กุมารา แผลงสนั่นลั่นฟ้าสุธาธาร ฯ
๏ ศรต้องสองกษัตริย์ตลอดองค์ ล้มลงปิ้มสิ้นสังขาร
แล้วเป็นบ่วงบาศไปรอนราญ มัดพวกพลหาญวุ่นไป ฯ
๏ บัดนั้น ฝ่ายพลโยธาน้อยใหญ่
ซึ่งบ่วงบาศรึงรัดมัดไว้ ตกใจไม่เป็นสมประดี
ล้มลกคุกคลานสับสน ต่างตนตะเกียกตะกายหนี
กลิ้งกลาดดาษป่าพนาลี ร้องมี่อื้ออึงเป็นโกลา ฯ
๏ บัดนั้น วายุบุตรวุฒิไกรใจกล้า
เห็นศรต้องสองกษัตรา มัดทั้งโยธาพลากร
ชิชะกุมารนี้สามารถ องอาจแกล้วกล้าชาญสมร
กูก็เป็นทหารฤทธิรอน องค์พระสี่กรอวตาร
มาตรแม้นถึงตายจะไว้ยศ ให้ปรากฏไปทั่วทุกสถาน
คิดแล้วยอกรมัสการ อ่านเวทนิมิตอินทรีย์ ฯ
๏ แปดกรสี่พักตร์สำแดงเดช เท่าบรมพรหเมศเรืองศรี
โลดโผนโจนไปทันที เข้าราวีจับสองกุมารา ฯ
๏ เมื่อนั้น สองกุมารชาญชัยใจกล้า
เห็นกระบี่สำแดงฤทธา โลดโผนโจนมาราญรอน
ต่างองค์ต่างเข้ารณรงค์ หวดลงด้วยคันธนูศร
ต้องกายหนุมานไม่ทานกร ล้มนอนสลบไปทันที ฯ
๏ เมื่อนั้น ทั้งสองน้องนารายณ์เรืองศรี
ต้องศรไม่สิ้นชีวี ด้วยเกราะพระจักรีประทานมา
ดำรงกายขึ้นได้ทั้งสององค์ ฝ่ายพระพรตสุริย์วงศ์เชษฐา
จึ่งตรัสแก่พระอนุชา ถึงเราไปลงกามลิวัน
สังหารมารม้วยอกนิษฐ์ ทั่วทั้งทศทิศไหวหวั่น
แต่เด็กน้อยนี้น่าอัศจรรย์ พงศ์พันธุ์ใครหนอจึ่งเรืองชัย
หรือสามพระเป็นเจ้าให้กำเนิด เกิดมาล้างเราเป็นไฉน
ศรมันจึ่งมีฤทธิไกร ต้องเราตลอดไปทั้งกายา
เจ็บปวดชอกชํ้าพันทวี อับอายตรีโลกเป็นหนักหนา
ว่าแล้วจึ่งสองกษัตรา ก็ร่ายวิทยาอันเพริศพราย ฯ
๏ ครั้นครบสามคาบก็ลูบลง ความเจ็บพระองค์ก็สูญหาย
ไม่มีบาดแผลกับกาย น้องนารายณ์ทอดทัศนาไป
เห็นพญาอนุชิตสิทธิศักดิ์ อันเป็นเอกอัครทหารใหญ่
นอนนิ่งดั่งสิ้นชีวาลัย พลไกรต้องมัดไม่สมประดี
สองพระองค์ทรงตั้งอธิษฐาน เดชะพระอวตารเรืองศรี
ไวกูณฐ์มาบำรุงธาตรี ขอให้ขุนกระบี่เป็นมา
อันเสนีรี้พลทั้งนั้น ให้เถาวัลย์หลุดจากหัตถา
ว่าแล้วทรงศรอันศักดา ผ่านฟ้าก็ผาดแผลงไป ฯ
๏ บังเกิดเป็นวายุพัดพาน หนุมานก็ฟื้นกายได้
บ่วงบาศที่ต้องพลไกร ก็ลุ่ยหลุดออกไปทันที
ศรพระพรตนั้นต้องธนูทรง กระทบองค์พระมงกุฎเรืองศรี
ล้มลงกับพื้นปถพี ด้วยฤทธิน้องพระอวตาร ฯ
๏ บัดนั้น วายุบุตรวุฒิไกรใจหาญ
ขบฟันโลดโผนโจนทะยาน เขาจับกุมารด้วยศักดา ฯ
๏ ฉวยคว้ารวบรัดได้พี่ น้องหนีเลี้ยวลัดเข้าในป่า
จึ่งพาพระมงกุฎมา ถวายสองกษัตราวิลาวัณย์ ฯ
๏ เมื่อนั้น พระพรตสุริย์วงศ์รังสรรค์
พิโรธโกรธกริ้วดั่งเพลิงกัลป์ ทรงธรรม์มีพระบัญชาการ
เหม่เหม่ไอ้ลูกกระจ้อยร่อย น้อยหรืออาจองทะนงหาญ
เร่งเร็วเสนีปรีชาชาญ ผูกมัดทรมานให้สาใจ ฯ
๏ สั่งแล้วให้เลิกรี้พล พวกพหลจัตุรงค์น้อยใหญ่
รีบมาโดยมรคาลัย คืนไปยังกรุงอยุธยา ฯ
๏ ครั้นถึงจึ่งประทับกับเกยมาศ เสด็จลงจากราชรัถา
ยุรยาตรนาดกรลีลา มายังที่ท้องพระโรงคัล ฯ
๏ จึ่งน้อมเศียรเกล้าบังคมทูล นเรนทร์สูรปิ่นภพรังสรรค์
อันกุมารพี่น้องทั้งสองนั้น ตัวมันแกล้วกล้าราวี
รณรงค์ทรงศรมาสังหาร ต้องข้าบทมาลย์ทั้งสองศรี
ล้มลงกับพื้นปถพี ปิ้มว่าชีวีจะมรณา
หากด้วยพระเดชปกเกศไป จึ่งมีชัยไม่ม้วยสังขาร์
บัดนี้จับได้แต่พี่มา น้องหนีเข้าป่าพนาดร ฯ
๏ เมื่อนั้น พระกฤษณุรักษ์ทรงศร
ฟังพระอนุชาฤทธิรอน ภูธรกริ้วโกรธดั่งเพลิงกาล
ผุดลุกขึ้นจากบัลลังก์อาสน์ กระทืบบาทมีราชบรรหาร
เหวยเหวยเสนาปรีชาชาญ ไอ้เด็กสาธารณ์นี้อาจใจ
อหังการ์กล้าหาญคะนองฤทธิ์ จะไว้ชีวิตนั้นไม่ได้
จะเป็นเสี้ยนแผ่นดินไป จงทำให้สาใจมัน
จำเครื่องพันธนาห้าประการ ประจานให้รอบเขตขัณฑ์
เอาขึ้นขาหยั่งไว้สามวัน จงบั่นเศียรให้ม้วยชีวี ฯ
๏ บัดนั้น จึ่งมหาเสนาทั้งสี่
รับราชโองการพระจักรี ไปสั่งตามมีพระบัญชา ฯ
๏ บัดนั้น องครักษ์จักรนารายณ์ซ้ายขวา
ต่างตนเอาเครื่องพันธนา มาจำกุมาราทันใด
เกณฑ์ให้รักษากวดขัน กำชับกวดกันทั้งนายไพร่
แล้วพาเอาตัวตระเวนไป โดยในอาชญาพระจักรี
นายฉม่องตีฆ้องประจาน ทั่วสถานแถวราชวิถี
รอบพิชัยอยุธยาธานี เสียงมี่อื้ออึงเป็นโกลา ฯ
๏ บัดนั้น หญิงชายชาวเมืองถ้วนหน้า
ได้ยินเสียงตีฆ้องตระเวนมา ก็พากันตามดูวุ่นไป
เห็นกุมารทรงลักษณ์วิไลวรรณ ดั่งพระจันทร์อับศรีหม่นไหม้
ราหูจู่จับคั้นไว้ ไม่สว่างเมฆาด้วยราคี
ดูเนตรคมขำดั่งตาทราย แสนเสียดายรูปทรงส่งศรี
โอษฐ์พริ้มดั่งจะยิ้มพาที ไม่พอที่มาต้องทรมาน
จะเป็นหน่อกษัตริย์กรุงใด ศรสิทธิ์ฤทธิไกรจึ่งห้าวหาญ
งามละม้ายคล้ายองค์พระอวตาร จะวายปราณเสียเปล่าน่าเอ็นดู
ต่างคิดเมตตาปรานี จะมีสิ่งของให้ก็กลัวอยู่
แต่วิ่งตามไปพรั่งพรู ไม่รู้ที่จะทำประการใด
ความรักความเสียดายพระกุมาร สงสารไม่กลั้นนํ้าตาได้
บ้างซบหน้าซ่อนโศกาลัย สะอื้นไห้ทั่วทั้งธานี ฯ
๏ บัดนั้น ฝ่ายนายเพชฌฆาตทั้งสี่
ครั้นตระเวนไปรอบบุรี มาถึงซึ่งที่ตะแลงแกง
จึ่งเอาขึ้นขาหยั่งประจานไว้ ที่ในหนทางสี่แพร่ง
นายไพร่ล้วนถือดาบแดง ตามตำแหน่งรักษาทุกคืนวัน ฯ
๏ เมื่อนั้น พระมงกุฎสุริย์วงศ์รังสรรค์
ต้องประจานเวทนาสากรรจ์ โศกาจาบัลย์สลดใจ
โอ้อนิจจาตัวกู เสียแรงรู้ศรศิลป์แผ่นดินไหว
ควรหรือรณรงค์ไม่มีชัย มาได้ทนทุกข์เวทนา
ป่านนี้พระอัยกาเจ้า พระมารดาเกิดเกล้าจะคอยหา
แม้นรู้ว่าเขาจับเอาลูกมา จะโศกาไม่เป็นสมประดี
โอ้ว่าครั้งนี้จะปลดปลง ไหนเลยพระองค์จะเห็นผี
ใครจักปรนนิบัติพระชนนี ที่ในอารัญกันดาร
เสียแรงเลี้ยงลูกจนจำเริญวัย หวังใจจะให้เป็นแก่นสาร
พระคุณลึกล้นพ้นประมาณ ใหญ่ยิ่งจักรวาลดินฟ้า
มิได้อยู่รองฉลองบาท จะมาสิ้นชีวาตม์สังขาร์
ถึงตายแต่ได้บังคมลา ลูกยาไม่เสียดายชีวาลัย
เมื่อมาพระแม่ก็ได้ห้าม จะหยุดยั้งฟังความก็หาไม่
จึ่งได้มาต้องโพยภัย อยู่ในเงื้อมมือพวกพาล
นิจจาเอยเจ้าลบผู้ทรงลักษณ์ น้องรักพี่ยอดสงสาร
จะหนีได้หรือม้วยชนมาน ไม่แจ้งเหตุการณ์ประจักษ์ตา
เดชะบุญให้รอดชีวี อยู่เพื่อนชนนีที่ในป่า
รํ่าพลางทางซบพักตรา โศกาสะอื้นอาลัย ฯ
๏ เมื่อนั้น ฝ่ายฝูงเทเวศน้อยใหญ่
พระเสื้อเมืองทรงเมืองฤทธิไกร บรรดาได้รักษาธานี
เห็นพระหริวงศ์ทรงยศ ไม่รู้ว่าโอรสเฉลิมศรี
จับมาจะฆ่าร้าตี ในที่ท่ามกลางนครา
ต่างองค์ต่างตระหนกตกใจ บอกกันวุ่นไปทั่วหน้า
ออกจากวิมานรัตนา พากันมายังพระกุมาร ฯ
๏ ครั้นถึงจึ่งองค์พระเสื้อเมือง ผู้เรืองฤทธิ์ปรีชากล้าหาญ
เอาฉัตรทิพมาศสุรกานต์ เข้ากั้นแสงฉานพระสุริยง
พระทรงเมืองคลายเครื่องพันธนา แล้วเอาน้ำทิพย์มาโสรจสรง
บ้างชโลมสุคนธ์ธารทรง โบกปัดพัดองค์ให้เย็นใจ
บ้างถวายเครื่องทิพย์กระยาหาร ขับกล่อมเสียงหวานบำเรอให้
อันพระมงกุฎวุฒิไกร ค่อยคลายใจด้วยเดชเทวา ฯ
๏ เมื่อนั้น ฝ่ายองค์พระลบขนิษฐา
แอบอยู่ยังริมมรคา ให้หวาดหวั่นวิญญาณ์เป็นพ้นคิด
เห็นกองทัพเข้าจับพระพี่ไป ร้อนใจดั่งต้องศรสิทธิ์
ครั้นว่าจะชิงปัจจามิตร สุดฤทธิ์ที่จะเข้าโรมรัน
แลจนลับคลองนัยน์เนตร แสนทุกข์เทวษโศกศัลย์
พอบ่ายชายแสงสุริยัน ก็รีบจรจรัลออกมา ฯ
๏ ครั้นถึงซึ่งที่รณรงค์ จึ่งเห็นศรทรงพระเชษฐา
ตกอยู่กับพื้นพระสุธา ก็หยิบมาทูนเศียรรํ่าไร ฯ
๏ โอ้อนิจจาพระพี่ ป่านนี้พระองค์จะเป็นไฉน
ไม่รู้ว่าเขาจะทำประการใด จนใจที่จะแจ้งเหตุการณ์
ครั้นจะตามไปบัดนี้เล่า ก็สุดที่น้องจะเข้าหักหาญ
เสียแรงเกิดมาเป็นชายชาญ ดั่งสาธารณ์ไม่มีฤทธา
ควรหรือทำการรณรงค์ มาพ่ายแพ้เสียองค์พระเชษฐา
อัปยศทั้งสามโลกา โอ้ว่าจะคิดไฉนดี
ชะรอยชาติก่อนได้พรากสัตว์ เวรากำจัดให้พลัดพี่
เคยเล่นสุขเกษมเปรมปรีดิ์ แต่นาทีหนึ่งไม่คลาดกัน
ควรหรือมีหมู่ปัจจามิตร พาลผิดด้วยใจโมหันธ์
ปล่อยม้ามาในอารัญ จะแกล้งล้างชีวันเราสองรา
เวลาก็เย็นลงรอนรอน พระมารดรจะละห้อยคอยหา
อกเอ๋ยเป็นน่าเวทนา จะกินแค่น้ำตาเป็นนิจไป
สุดสิ้นความคิดแล้วครั้งนี้ น้องจะคงชีวีนั้นหาไม่
รํ่าพลางทางทรงโศกาลัย ด้วยใจเสน่หาอาวรณ์ ฯ
๏ ค่อยได้สมประดีก็ตรึกตรา จะไปทูลมารดาให้แจ้งก่อน
คิดแล้วจับศิลป์ฤทธิรอน เร่งรีบบทจรมากุฎี ฯ
๏ ครั้นถึงจึ่งถวายอภิวาทน์ กราบบาทพระมหาฤๅษี
ทั้งองค์สมเด็จพระชนนี แล้วโศกีมิได้จำนรรจา ฯ
๏ เมื่อนั้น พระวัชมฤคฌานกล้า
ทั้งโฉมนวลนางสีดา เห็นพระลบโศกาก็ตกใจ
รับขวัญแล้วถามไปทันที มีเหตุสิ่งไรจึ่งร้องไห้
พี่เจ้านั้นไปแห่งใด จึ่งมิได้กลับมาด้วยกัน ฯ
๏ เมื่อนั้น พระลบสุริย์วงศ์รังสรรค์
สะอื้นพลางทางทูลรำพัน วันนี้ลูกไปพนาลี
พบม้าตัวหนึ่งอยู่กลางป่า ข้ากับเชษฐาก็จับขี่
เห็นสารที่คอพาชี ว่าเป็นที่นั่งพระสี่กร
บัดเดี๋ยวกระบี่เผือกผู้ จู่จับลูกหวดด้วยคันศร
แล้วแปลงเป็นลิงพนาดร สาระวอนทำกลมารยา
ซ้ำจับลูกตีด้วยคันศิลป์ ล้มดิ้นเข้ามัดแล้วสักหน้า
ปล่อยไปมันนำทัพมา มีสองกษัตราเป็นจอมพล
รณรงค์เข้าจับพระพี่ได้ เป็นตายไม่แจ้งเหตุผล
ศรนี้ตกอยู่ในอารญ จนใจจึ่งมาทูลพระชนนีฯ
๏ เมื่อนั้น นวลนางสีดามารศรี
ได้ฟังดั่งจะสิ้นสมประดี เทวีค่อนทรวงเข้ารํ่าไร
โอ้ว่าลูกรักของแม่เอย กรรมสิ่งใดเลยมาซัดให้
จึ่งบันดาลดลจิตไปเล่นไพร แม่ห้ามเท่าไรไม่ฟังความ
เป็นเหตุทั้งนี้เพราะลองศร ขจรทั่วแผ่นภพทั้งสาม
ชะรอยพระภุชพงศ์ทรงนาม คิดว่าสงครามจะเกิดมี
จึ่งให้พระพรตพระสัตรุด กับวายุบุตรกระบี่ศรี
เที่ยวปราบจะให้ราบทั้งธาตรี มิให้มีศัตรูหมู่พาล
ตัวเจ้ายังเยาว์เบาความ ทำตามน้ำใจทะนงหาญ
ว่าทรงฤทธิไกรชัยชาญ ออกรอนราญจึ่งแพ้ศักดา
โอ้พ่อเพื่อนยากของแม่เอ๋ย ทรามเชยยอดสุดเสน่หา
แม่ประคองอุ้มท้องสัญจรมา พระอัยกาปรานีเลี้ยงไว้
ครั้นเจ้าคลอดมาเป็นชาย ค่อยคลายทุกข์ทนหม่นไหม้
เช้าเย็นชมเชยสบายใจ เหมือนนกปกไข่ที่ในรัง
นิจจาเอ๋ยแม่ลูกอยู่หลัดหลัด เจ้ามาพลัดจากอกไม่ทันสั่ง
รํ่าพลางสิ้นเสียงสิ้นกำลัง นิ่งไปดั่งจะม้วยชีวี ฯ
๏ เมื่อนั้น พระวัชมฤคฤๅษี
เห็นนางแสนโศกโศกี สลบลงกับที่ก็ตกใจ
ลุกขึ้นอุตลุดวุ่นวาย จะนวดฟั้นคั้นกายก็ไม่ได้
เสกน้ำพึมพำพรํ่าไป แล้วประพรมให้กัลยา ฯ
๏ เมื่อนั้น นวลนางสีดาเสน่หา
ครั้นฟั้นคืนสมประดีมา กราบกับบาทาพระมุนี
ขอองค์พระอัยกาเจ้า จงได้โปรดเกล้าเกศี
แม้นลูกข้าสิ้นชีวี ที่ไหนจะได้รองบทมาลย์
ตัวข้านี้จะวิ่งเข้ากองไฟ ให้บรรลัยชีวังสังขาร
พระองค์ผู้ทรงตบะฌาน จงช่วยหลานให้รอดคืนมา ฯ
๏ เมื่อนั้น องค์พระอาจารย์ฌานกล้า
ฟังนางกันแสงเจรจา อาลัยเป็นพ้นพันทวี
จึ่งตั้งสมาธิสำรวมจิต ตามกิจลัทธิฤๅษี
รู้แจ้งโดยญาณวิธี ล้วนถี่เสร็จสิ้นทุกประการ
จึ่งว่าอันองค์พระมงกุฎ ไม่สิ้นสุดชีวังสังขาร
แต่เคราะห์ร้ายจำต้องทรมาน ไม่นานก็จะได้คืนมา
หลานเอ๋ยจงดับความวิโยค อย่าแสนโศกเลยฟังตาว่า
ภายหลังจะเกษมเปรมปรา ยิ่งกว่ากษัตริย์ทั้งนั้น ฯ
๏ เมื่อนั้น นวลนางสีดาสาวสวรรค์
ได้ฟังพระมหานักธรรม์ กัลยาครวญครํ่ารํ่าไร
โอ้เจ้าดวงเนตรของมารดร จะทุกข์ร้อนลำบากเป็นไฉน
พระอัยกาว่าไม่บรรลัย แม่นี้หนักใจเป็นพ้นนัก
อันความทนเทวษเพทนา ดั่งกายาจะขาดด้วยคมจักร
ถึงกระไรพอได้เห็นพักตร์ ลูกรักผู้ร่วมชีวัน
แม้นว่าเขาฆ่าเจ้าบรรลัย แม่จะตายตามไปสู่สวรรค์
รํ่าพลางโศกาจาบัลย์ กัลยาไม่เป็นสมประดี ฯ
๏ เมื่อนั้น พระลบสุริย์วงศ์เรืองศรี
เห็นมารดาทรงโศกแสนทวี ยอกรชุลีแล้วทูลไป
ซึ่งพระองค์จะทรงแต่กันแสง จะแจ้งเหตุร้ายดีก็หาไม่
ตัวลูกชาติชายอาชาไนย จะลาไปตามองค์พระพี่ยา
ขอเอาชีวิตสนองคุณ ซึ่งการุญได้เลี้ยงรักษา
พบแล้วจะพากันมา พระมารดาค่อยอยู่จงดี ฯ
๏ เมื่อนั้น นวลนางสีดามารศรี
ฟังโอรสาพาที เทวีส้วมกอดด้วยความรัก
ชลนัยน์ไหลนองคลองเนตร แสนเทวษพ่างเพียงอกหัก
รับขวัญลูบหลังลูบพักตร์ นงลักษณ์จึ่งมีวาจา
ซึ่งเจ้าจะไปตามพี่ ว่านี้ก็ชอบหนักหนา
แต่เจ้ายังเยาวยุพา จะลีลาผู้เดียวเปลี่ยวใจ
แม่นี้ได้เห็นแต่หน้าเจ้า ค่อยบรรเทาทุกข์ทนหม่นไหม้
หรือจะมาซ้ำจากอกไป ใครจะเป็นเพื่อนไร้ในกันดาร
แม้นเขาซ้ำจับไปได้ด้วย ชีวิตแม่จะม้วยสังขาร
ว่าพลางข้อนทรวงเยาวมาลย์ กันแสงปานสิ้นชีวา ฯ
๏ เมื่อนั้น พระลบสุริย์วงศ์กนิษฐา
ได้ฟังกอดบาทพระมารดา โศกาทูลวอนรำพันไป
ซึ่งพระองค์เมตตาปรานี ทรงพระคุณพ้นที่จะเปรียบได้
อันเกิดมาทั้งสามภพไตร ก็ย่อมบรรลัยไปเหมือนกัน
แม้นไม่ถึงพรหมลิขิต ชีวิตไม่ม้วยอาสัญ
แสนศัตรูหมู่พาลจะฆ่าฟัน ที่จะทำได้นั้นอย่าสงกา
ตัวลูกก็ชาติเชื้อชาย สู้ตายจะไปตามพระเชษฐา
แม้นมิพบก็ไม่กลับมา จะเสาะหากว่าจะสิ้นชีวี ฯ
๏ เมื่อนั้น นวลนางสีดามารศรี
ฟังลูกรักรํ่าพาที เทวีรับขวัญแล้วตรัสไป
ซึ่งเจ้าจะไปตามพี่ชาย ระวังอันตรายจงได้
ว่าแล้วถอดแหวนอำไพ ส่งให้พลางแจ้งกิจจา
อันพระธำมรงค์วงนี้ ฤทธีปราบได้ทุกทิศา
ถึงจะต้องจองจำตรึงตรา เครื่องพันธนาสักร้อยชั้น
อยู่ในตรุขังวังล้อม กำแพงเหล็กจะห้อมกางกั้น
มิอาจสามารถจะป้องกัน สารพันจะลุ่ยหลุดไป
แม้นพบจงส่งให้พี่ ก็จะรอดชีวีมาได้
ว่าแล้วสีดาทรามวัย อีกทั้งท่านไทอัยกา
ต่างองค์อวยชัยให้พระลบ เจ้าไปจงพบเชษฐา
บรรดาศัตรูหมู่พาลา ให้พ่ายแพ้เดชาทั้งธาตรี ฯ
๏ เมื่อนั้น พระลบทรงสวัสดิ์รัศมี
รับแหวนรับพรด้วยยินดี ชุลีลาแล้วจับศิลป์ชัย
กับศรทรงขององค์พระเชษฐา เหลียวดูมารดานํ้าตาไหล
สะอื้นพลางลีลาคลาไคล ไปตามมรคาพนาวัน ฯ
๏ เดินพลางกำสรดระทดองค์ ถึงเชษฐาสุริย์วงศ์รังสรรค์
เคยมาประพาสในอารัญ เก็บพรรณพฤกษามาลี
ชมหมู่จตุบททวิบาท เกลื่อนกลาดตามเชิงคีรีศรี
แต่ยังเยาว์คุมเท่าบัดนี้ เป็นที่ผาสุกแต่ก่อนมา
รํ่าพลางแว่วเสียงนกร้อง เอะพี่เรียกน้องกระมังหนา
พิศวงหลงยืนทัศนา ใช่เสียงเชษฐาแล้วเดินไป
เห็นทรายทองย่องผ่านชายดง คล้ายว่าองค์พี่ยามาใกล้
รีบสาวบาทาคลาไคล เข้าใกล้เห็นเป็นมฤคี
ยิ่งสลดระทดพระทัยนัก ปิ้มจักล้มลงกับที่
สติไม่เป็นสมประดี โศกีรำพันไปมา
นิจจาเอยป่านนี้พระพี่เจ้า ผ่านเกล้าจะสิ้นสังขาร์
หรือว่ายังมีชีวา น้องกินน้ำตาด้วยอาวรณ์
ครวญพลางลัดพงดงดาน เลียบห้วยเหวธารสิงขร
ข้ามละหานผ่านท่าชโลทร รีบจรตามมรคาลัย ฯ
๏ ครั้นมาถึงที่รณรงค์ ซึ่งเขาจับองค์พระพี่ได้
ให้คิดสลดระทดใจ ทรุดลงรํ่าไรโศกี ฯ
๏ แล้วจึ่งตามรอยพลากร บทจรออกจากพนาศรี
รีบรัดดัดดั้นจรลี ไปยังบุรีอยุธยา ฯ
๏ ครั้นถึงจึ่งเห็นฝูงคน สัญจรเกลื่อนกล่นหนักหนา
ก็คิดถวิลจินดา ถ้ากูจะเข้าในเวียงชัย
เกลือกว่าฝูงชาวนคเรศ รู้เหตุจะจับตัวได้
จะพากันสิ้นชีพชีวาลัย คือใครจะนับว่าดี
จะได้ความอัปยศอดอาย หญิงชายที่ในบุรีศรี
ฝ่ายองค์สมเด็จพระชนนี จะโศกีสุดสิ้นชีวา
อย่าเลยจะแอบแฝงอยู่ ฟังดูซึ่งข่าวพระเชษฐา
ประชาชนเดินหนไปมา จะเจรจาว่าขานประการใด
คิดแล้วก็เข้าหยุดพัก สำนักใต้ร่มพระไทรใหญ่
ใกล้ทวารนิเวศน์เวียงชัย บังคมไหว้ฝูงเทพเทวัญ
ขอท้าวจตุโลกบาล อีกองค์มัฆวานรังสรรค์
ทั้งอารักษ์รักษาธานีนั้น บรรดาซึ่งเรืองฤทธี
โปรดเกศจงกรุณาด้วย ช่วยให้ได้พบกับพระพี่
ตัวข้าจะอยู่ในที่นี้ อย่าให้มีใครเห็นกายา ฯ
๏ บัดนั้น ฝ่ายฝูงประชาชนถ้วนหน้า
ซึ่งเดินเข้าออกไปมา ตามทางทวาราเวียงชัย
บรรดาได้เห็นพระมงกุฎ ให้มีความแสนสุดพิสมัย
เดินพูดกันอื้ออึงไป ทั่วทั้งเข็ญใจแลผู้ดี
อนิจจาเป็นน่าสงสาร ด้วยกุมารซึ่งจับม้าขี่
รุ่งเช้าเขาจะล้างชีวี ไม่พอที่จะม้วยมรณา ฯ
๏ เมื่อนั้น ฝ่ายองค์พระลบกนิษฐา
ครั้นได้ยินชาวพารา เดินพูดกันมาก็ตกใจ
แสนทุกข์สุดทุกข์สุดคิด ร้อนจิตพ่างเพียงเพลิงไหม้
อกเอ๋ยจะทำประการใด จะช่วยพี่ได้ในครั้งนี้
ผู้เดียวจะเข้าต่อยุทธ์ สัประยุทธ์ในกลางบุรีศรี
สุดกำลังน้องรักจะต่อตี รํ่าพลางโศกีไปมา ฯ
๏ มาจะกล่าวบทไป ถึงองค์เจ้าตรัยตรึงศา
เสด็จเหนือทิพอาสน์อลงการ์ ในมหาไพชยนต์พิมาน
ให้บันดาลร้อนรนสกนธ์กาย ดั่งพิษเพลิงพรายมาเผาผลาญ
จึ่งเล็งดูทั่วพื้นสุธาธาร หวังแจ้งเหตุการณ์ซึ่งเกิดมี
เห็นองค์พระลบวรนุช มาตามพระมงกุฎผู้พี่
ไม่รู้ที่จะเข้าไปธานี โศกีอยู่นอกพระนคร
ครั้งนี้องค์พระหริรักษ์ จักพบโอรสชาญสมร
จำจะช่วยกุมารฤทธิรอน ให้พ้นโทษกรณ์ที่ผูกพัน ฯ
๏ คิดแล้วมีเทวบัญชา สั่งนางรำพาสาวสวรรค์
บัดนี้พระองค์ทรงสุบรรณ ไม่รู้จักกันกับโอรส
จับมาจองจำทำประจาน ทรมานเวทนาสาหส
น้องพระมงกุฎผู้ทรงยศ บทจรตามมาถึงเวียงชัย
แสนโศกโศกาจาบัลย์ จะเข้าไปหากันก็ไม่ได้
ตัวเจ้าผู้ปรีชาไว จงลงไปช่วยบัดนี้ ฯ
๏ เมื่อนั้น นางเทพรำพาโฉมศรี
รับเทวบัญชาด้วยยินดี จรลีออกทิพย์วิมาน ฯ
๏ เลื่อนลอยมากลางอากาศ หมายมาดอยุธยาราชฐาน
ครั้นถึงพ่างพื้นสุธาธาร นงคราญจำแลงแปลงกาย ฯ
๏ เหมือนนางมนุษย์แน่งน้อย แช่มช้อยพริ้งเพริศเฉิดฉาย
กระเดียดหม้อน้ำนาดกราย บ่ายพักตร์มาตามมรคา ฯ
๏ ครั้นใกล้ทวารนคเรศ ชำเลืองเนตรเหลือบแลซ้ายขวา
เห็นองค์พระลบกุมารา โศกาอยู่ใต้ร่มไทร
จึ่งถามว่าดูก่อนกุมาร เจ้านี้เหตุการณ์เป็นไฉน
จึ่งมาโศกาอาลัย สงสัยเป็นพ้นพันทวี ฯ
๏ เมื่อนั้น พระลบทรงสวัสดิ์รัศมี
ได้ฟังจึ่งตอบวาที ข้านี้อยู่นอกพระนคร
ได้ยินข่าวเล่าลืออื้ออึง ว่ามีกุมารผู้หนึ่งชาญสมร
ขี่ม้าร่วมอาสน์พระภูธร จะราญรอนให้สิ้นชีวา
เขามาดูข้าพลอยมาดูบ้าง รูปร่างเป็นไฉนจึ่งแกล้วกล้า
เขาเข้าไปได้ในพารา น้องมาไม่ทันก็โศกี ฯ
๏ เมื่อนั้น นางเทพรำพาโฉมศรี
ได้ฟังจึ่งตอบวาที อันกุมารที่ต้องโทษทัณฑ์
ประจานไว้ในกลางพารา พรุ่งนี้จะฆ่าให้อาสัญ
นรลักษณ์พักตราวิลาวัณย์ รูปทรงเหมือนกันกับเจ้านี้
จะไปดูไยมิใช่การ แม้นว่ากุมารนั้นหลบหนี
เขาจะจับเอาไปฆ่าตี ไม่พอที่จะม้วยบรรลัย
จงกลับคืนไปเสียดีกว่า เมตตาจึ่งช่วยบอกให้
เรานี้จะมาตักน้ำไป หวังว่าจะให้แก่กุมาร ฯ
๏ เมื่อนั้น พระลบผู้ปรีชาหาญ
ได้ฟังวาจานงคราญ ดั่งได้วิมานโสฬส
อันซึ่งทุกข์ทนสกนธ์กาย ก็บรรเทาเคลื่อนคลายหายหมด
จึ่งกล่าวสุนทรมธุรส ตอบพจนาอรไท
ซึ่งพี่ห้ามน้องด้วยการุญ อันคุณนั้นหาที่เปรียบไม่
ตัวข้าจะลากลับไป แต่อย่าให้เสียทีที่น้องมา
จะขอตักนํ้าให้พี่นาง จะเป็นบุญบ้างไปภายหน้า
มีคุณแล้วอย่าสูญศรัทธา จงส่งหม้อชลามาบัดนี้ ฯ
๏ เมื่อนั้น นางเทพรำพาโฉมศรี
ยิ้มแล้วจึ่งตอบวาที เจ้านี้ว่าชอบข้าขอบใจ
จะให้ทานคนโทษอันลำบาก ยากที่ผู้ใดจะทำได้
ว่าแล้วส่งหม้อชลาลัย จงเร่งไปตักน้ำมา ฯ
๏ เมื่อนั้น พระลบสุริย์วงศ์ขนิษฐา
รับกระออมจากกรกัลยา ก็รีบไปยังท่าชลธาร ฯ
๏ ครั้นถึงจึ่งตักวารี ในกระแสนที่อันเชี่ยวฉาน
แล้วถอดแหวนแก้วสุรกานต์ ชัชวาลเรืองฤทธิ์ดั่งเพลิงกัลป์
ใส่ลงในหม้อชลาลัย อันเย็นใสดั่งทิพย์สุธาสวรรค์
แล้วไหว้ฝูงเทพเทวัญ รำพันตั้งสัจวาที ฯ
๏ เดชะที่ข้าซื่อตรง ต่อองค์เชษฐาเรืองศรี
ขอให้ธำมรงค์รูจี สวมนิ้วดรรชนีพระพี่ยา
จงพ้นโพยภัยที่จองจำ เทเวศช่วยนำให้พบข้า
เสร็จแล้วแบกกระออมคงคา ขึ้นมายังที่พระทวาร ฯ
๏ ครั้นถึงก็ส่งหม้อนํ้าให้ แล้วว่าไปด้วยคำอ่อนหวาน
พี่เจ้าจงไปให้ทาน แก่กุมารนักโทษบัดนี้ ฯ
๏ เมื่อนั้น นางเทพอัปสรโฉมศรี
รับได้กระออมวารี ก็จรลีเข้าไปในพารา ฯ
๏ ครั้นถึงจึ่งกล่าวปราศรัย แก่เพชฌฆาตผู้ใหญ่ซึ่งรักษา
อันกุมารนักโทษพันธนา ต้องแสงสุริยาร้อนรน
ข้าเห็นเป็นเวทนานัก หอบพักแรงโรยโหยหน
ขอให้ทานน้ำเมื่อยามจน จะได้เป็นกุศลสืบไป
ท่านจงเมตตาการุญ ส่วนบุญนั้นข้าจะแบ่งให้
ว่าพลางยิ้มแย้มแกมกลใน ช้อยใช้ชายตาเป็นที ฯ
๏ บัดนั้น ฝ่ายนายเพชฌฆาตทั้งสี่
ไม่แจ้งว่านางเทพนารี ต่างตนยินดีปรีดา
ยิ้มพลางทางกล่าวเกี้ยวพาน อ่อนหวานด้วยใจเสน่หา
อันเด็กน้อยซึ่งต้องพันธนา ญาติวงศ์พงศาเจ้าหรือไร
จึ่งตักเอาน้ำเข้ามาส่ง พี่คิดพิศวงสงสัย
ซึ่งแบ่งบุญให้ก็ขอบใจ แต่ไม่เหมือนเจ้าปรานี
ว่าพลางก็ทางสัพยอก เย้าหยอกสำรวลอึงมี่
แม้นเจ้าจะทำไมตรี ถ้อยทีจะผ่อนหากัน ฯ
๏ เมื่อนั้น นางเทพธิดาสาวสวรรค์
ทำชะม้ายชายเนตรเมียงมัน ผันพักตร์ตอบไปด้วยมารยา
ไฉนมาเจรจาดั่งนี้ บัดสีแก่ใจหนักหนา
ข้าใช่พี่น้องญาติกา จะเอาบุญจึ่งมาให้ทาน
ว่าพลางทางทำยิ้มพราย ด้วยแยบคายถ้อยคำอ่อนหวาน
อย่าว่าเล่นเช่นนี้ให้เนิ่นนาน จะเสียการกุศลของน้องไป ฯ
๏ บัดนั้น เพชฌฆาตผู้คุมน้อยใหญ่
ต่างตนต่างกริ่มพระหยิ่มใจ ตอบไปด้วยความปรีดา
ถ้อยคำกิริยาเจ้าน่าชม พี่ปรารมภ์ก็ไม่สมปรารถนา
จะทำบุญมิให้สูญศรัทธา แต่อย่าลืมคำที่พาที ฯ
๏ เมื่อนั้น นางเทพรำพาโฉมศรี
ได้ฟังแสร้งทำเป็นยินดี แล้วรีบจรลีเข้าไป ฯ
๏ ครั้นถึงจึ่งมีวาจา เจ้าทนทุกข์เวทนาเป็นไฉน
พี่นี้สงสารด้วยอาลัย จึ่งตักนํ้ามาให้เป็นทาน
ว่าแล้วส่งหม้อวาริน กินเถิดไม่ม้วยสังขาร
อันเครื่องเขาพันธนาการ จะบันดาลลุ่ยหลุดจากอินทรีย์ ฯ
๏ เมื่อนั้น พระมงกุฎทรงสวัสดิ์รัศมี
ไม่รู้ว่าเป็นเทพนารี ยินดีรับกระออมมาจากนาง
ลูบพักตร์แล้วเสวยเข้าไป ที่เร่าร้อนภายในก็สระสร่าง
รินรดทั่วทั้งสารพางค์ พ่างเพี้ยงอมฤตในเมืองฟ้า ฯ
๏ อันพระธำมรงค์รูจี ก็สวมนิ้วดรรชนีเบื้องขวา
ด้วยเดชแหวนแก้วพระจักรา เครื่องพันธนาก็หลุดไป
ทั้งฤทธิ์นางเทพอนงค์ ใครจะแลเห็นองค์ก็หาไม่
มีความผาสุกสำราญใจ จึ่งตรึกไปด้วยปรีชาชาญ
ก็แจ้งว่าสมเด็จพระแม่เจ้า ผู้เกิดเกล้าชุบชีพสังขาร
เอาพระธำมรงค์อลงการ ให้พระลบกุมารตามมา
แล้วกล่าวสุนทรวาที น้องขอบคุณพี่หนักหนา
มาช่วยจึ่งรอดชีวา หาไม่จะม้วยบรรลัย ฯ
๏ เมื่อนั้น นางฟ้าผู้มีอัชฌาสัย
ได้ฟังจึ่งตอบคำไป จะอยู่ช้าไม่ได้นะน้องรัก
จะพาไปให้พ้นโทษทัณฑ์ พระผู้ผ่านไอศวรรย์อาณาจักร
ว่าแล้วจึ่งองค์นงลักษณ์ ก็นำหน่อหริรักษ์จรลี ฯ
๏ เดินพลางทางกล่าวสุนทร ดูก่อนพระมงกุฎเรืองศรี
ไปเถิดตรงมือพี่ชี้ แล้วเทวีก็เหาะขึ้นเมืองฟ้า ฯ
๏ เมื่อนั้น พระมงกุฎวุฒิไกรใจกล้า
ได้ฟังนางนั้นจำนรรจา บัดเดี๋ยวกัลยาก็หายไป
แต่พินิจพิศเพ่งเล็งดู เป็นครู่แล้วคิดขึ้นได้
ชะรอยนางฟ้าสุราลัย มาช่วยให้รอดชีวี
มีความชื่นชมโสมนัส เพียงได้สมบัติโกสีย์
ยุรยาตรนาดกรจรลี ไปตามวิถีรัถยา ฯ
๏ เดินพลางทางดูพระลบ ไม่พบก็โทมนัสสา
โอ้ว่าน้องแก้วแววตา ตามมาแล้วอยู่แห่งใด
ตัวพี่จึ่งไม่เห็นเจ้า ให้ร้อนเร่าฤทัยดั่งเพลิงไหม้
สุดคิดที่จะไถ่ถามใคร ดูไปจนออกนอกทวาร ฯ
๏ เมื่อนั้น พระลบผู้ใจกล้าหาญ
แอบอยู่ด้วยปรีชาชาญ คอยฟังเหตุการณ์พี่ยา
ตั้งพักตร์สอดส่ายนัยน์เนตร พอเห็นเยาวเรศเชษฐา
ดำเนินออกจากพารา ก็วิ่งมากอดบาทรํ่าไร ฯ
๏ โอ้ว่าพระพี่ผู้เพื่อนยาก วิบากสิ่งใดมาซัดให้
น้องคิดว่าสิ้นชีวาลัย ด้วยมือพวกภัยราวี
มีแต่โศกาอาวรณ์ ทุกข์ร้อนถึงเบื้องบทศรี
ตัวข้าเหมือนคนไม่ดี เสียทีเป็นชายเกิดมา
พี่น้องสองคนรณรงค์ ควรหรือหนีองค์พระเชษฐา
ดั่งหนึ่งไม่มีฤทธา โทษานี้ใหญ่หลวงนัก
หากบุญพระองค์ผู้ทรงฤทธิ์ จึ่งไม่เสียชีวิตแก่ปรปักษ์
จงให้อภัยแก่น้องรัก รํ่าพลางซบพักตร์ลงโศกี ฯ
๏ เมื่อนั้น พระมงกุฎทรงสวัสดิ์รัศมี
สวมสอดกอดน้องเข้าทันที เจ้าพี่อย่าทรงโศกา
อันซึ่งความทุกข์แลสุขนั้น ย่อมมีด้วยกันถ้วนหน้า
ตัวเราพี่น้องสองรา ยังเยาว์ยุพาอยู่นัก
ไม่เคยไม่ชำนาญในการยุทธ์ ชิงชัยสัประยุทธ์หาญหัก
จึ่งเสียทีแก่เขานะน้องรัก ดวงจักษุพี่ไม่ถือใจ
ถึงต้องทรมานปิ้มปางตาย จะเสียดายชีวาก็หาไม่
ปรารมภ์แต่เจ้าจะบรรลัย ไม่มีใครเป็นเพื่อนพระชนนี
เมื่อพระมารดาแจ้งเหตุ ทุกข์เทวษเป็นไฉนนะเจ้าพี่
ใครบอกมรคาพนาลี จึ่งตามมาถึงที่พารา ฯ
๏ เมื่อนั้น พระลบสุริย์วงศ์กนิษฐา
ได้ฟังสมเด็จพระพี่ยา ยิ่งแสนโศกาจาบัลย์
ชลนัยน์ตกต้องหลังพระบาท พระเชษฐาธิราชรังสรรค์
เหมือนนํ้าฟ้าตกจากอากาศนั้น ต้องกลีบบุษบันอำไพ
แสนสลดระทดพระทัยนัก ซบพักตร์ทอดถอนใจใหญ่
สะอื้นพลางพลางเล่าความไป เมื่อเขาจับได้พี่ยา
น้องนี้ไปทูลพระแม่เจ้า โศกเศร้าปิ้มสิ้นสังขาร์
ฟื้นขึ้นข้าจึ่งวอนลา พระมารดาโปรดให้ธำมรงค์
ก็รีบรัดดัดดั้นอรัญเวศ ผู้เดียวทุเรศป่าระหง
ครั้นถึงที่รบชายดง ก็เดินตรงตามรอยโยธี
เดชะด้วยบุญพระเชษฐา จึ่งมาถึงทวาราบุรีศรี
เห็นนางหนึ่งกระเดียดหม้อวารี มายังที่ท่าชลธาร
ข้าจึ่งไปตักน้ำให้ เอาแหวนใส่ตั้งสัจอธิษฐาน
เล่าถี่แจ้งถ้วนทุกประการ แล้วส่งศรชัยชาญให้พี่ยา ฯ
๏ เมื่อนั้น พระมงกุฎวุฒิไกรใจกล้า
รับศรจากกรอนุชา แล้วมีวาจาตอบไป
อันซึ่งอนงค์ทรงลักษณ์ ที่ตักวารีมาให้
คือว่านางฟ้าสุราลัย มีใจเมตตาปรานี
ฝ่ายพระมารดาก่อเกล้า ให้เอาแหวนมาประทานพี่
ทั้งเจ้าก็จงรักภักดี มีคุณพ้นที่จะพรรณนา
ตัวพี่จึ่งรอดชีวิต แต่เจ็บจิตด้วยเขาทำโทษา
ครั้นเราจะไปเฝ้าพระมารดา เห็นว่าเขาจะยกตามไป
จะคอยอยู่ที่กลางพนาวัน แก้แค้นแทนกันให้จงได้
ฆ่าเสียให้สิ้นทั้งทัพชัย ด้วยฤทธิไกรศรทรง
ว่าแล้วก็ชวนพระนุชนาถ ลีลาศดั่งพญาราชหงส์
กรายกรตามกันทั้งสององค์ ตรงไปโดยทางบทจร ฯ
๏ ครั้นถึงกาลวาตพนาเวศ ทั้งสองเยาวเรศชาญสมร
ก็หยุดอยู่ริมชายพนาดร คอยจะราญรอนไพรี ฯ
๏ บัดนั้น ฝ่ายนายเพชฌฆาตทั้งสี่
ราชมัลนครบาลพัสดี มิได้เห็นองค์กุมารา
ทั้งนางตักนํ้ามาให้นั้น หายไปด้วยกันพร้อมหน้า
ต่างคนตกใจเป็นโกลา แยกย้ายเที่ยวหาวุ่นไป ฯ
๏ ทุกอกตรอกถนนตึกกว้าน โรงร้านบ้านเรือนน้อยใหญ่
อารามพราหมณ์ชีนอกใน สุมทุมพุ่มไม้ก็ไล่ค้น
โรงช้างโรงม้าโรงรถ เที่ยวไปหาหมดทุกแห่งหน
บ้างไถ่ถามไพร่ฟ้าประชาชน อลหม่านทั่วทั้งธานี ฯ
๏ นอกเมืองในเมืองก็หาจบ ไม่พบพระกุมารเรืองศรี
บ้างปรับทุกข์กันว่าเรานี้ น่าที่ไม่พ้นมรณา
จำจะไปแจ้งเหตุการณ์ แก่ท่านเสนีซ้ายขวา
ว่าแล้วก็พากันเข้ามา ยังที่ศาลาลูกขุนใน ฯ
๏ ครั้นถึงยอกรอภิวาทน์ แทบบาทเสนาผู้ใหญ่
แจ้งความแต่ต้นจนปลายไป ขอท่านจงได้ปรานี ฯ
๏ บัดนั้น จึ่งมหาเสนาทั้งสี่
ได้ฟังตกใจไม่สมประดี ก็ไปยังที่พระโรงคัล ฯ
๏ ครั้นถึงน้อมเศียรบังคมบาท พระตรีภูวนาถรังสรรค์
ทูลว่ากุมารชาญฉกรรจ์ ที่ต้องโทษทัณฑ์พันธนา
มีหญิงหนึ่งตักนํ้ามาให้ หายไปด้วยกันต่อหน้า
เที่ยวค้นจนทั่วทั้งพารา หาไม่ประสบพบพาน ฯ
๏ เมื่อนั้น พระจักรกฤษณ์ฤทธิ์ลํ้าสุริย์ฉาน
ได้ฟังเสนีปรีชาชาญ ผ่านฟ้ากริ้วโกรธดั่งเพลิงกัลป์
กระทืบบาทผาดแผดสุรเสียง สำเนียงดั่งหนึ่งฟ้าลั่น
เหม่ไอ้เพชฌฆาตราชมัล โทษนั้นถึงสิ้นชีวาลัย
จงจำมันไว้ให้ตรึงตรา ที่ในเคหาตรุใหญ่
แล้วเร่งเกณฑ์พลสกลไกร กูจะตามไปโรมรัน
จับไอ้ลูกน้อยอหังการ ที่มันฮึกหาญโมหันธ์
เข้ามาสังหารชีวัน ด้วยกันกับไอ้เหล่านี้ ฯ
๏ บัดนั้น จึ่งมหาเสนาทั้งสี่
ก้มเกล้ารับสั่งพระจักรี ถวายอัญชุลีแล้วออกไป ฯ
๏ สั่งขุนตำรวจซ้ายขวา บรรดาซึ่งเป็นนายใหญ่
ให้เอาเพชฌฆาตจำไว้ ตามในบัญชาพระทรงธรรม์ ฯ
๏ แล้วเกณฑ์พยุหจตุรงค์ เลือกล้วนอาจองแข็งขัน
ขุนช้างขี่ช้างดั้งกัน ถือขอหยัดยันกรายกร
ขุนม้าผูกม้าอาชาชาติ ที่มีอำนาจดั่งไกรสร
ผู้ขี่มือถือโตมร ขับจรรวดเร็วดั่งลมพัด
ขุนรถเทียมรถเรือนสุวรรณ กรกุมเกาทัณฑ์ยืนหยัด
สองข้างนั้นมีหอกซัด สันทัดเคล่าคล่องทำนองยุทธ์
ขุนพลจัดพลนิกาย ไพร่นายแน่นนันต์นับสมุทร
ล้วนถือเครื่องสรรพอาวุธ อุตลุดเพียบพื้นปถพี ฯ
๏ เมื่อนั้น พระตรีภพลบโลกเรืองศรี
กับสามอนุชาร่วมชีวี เสด็จไปเข้าที่สรงชล ฯ
๏ สี่กษัตริย์สระสนานสำราญกาย สุหร่ายโรยโปรยปรายดั่งสายฝน
ทรงสุคนธารสเสาวคนธ์ ธารกลิ่นโกมลในเมืองอินทร์
ต่างสอดสนับเพลารายพลอย ดวงลอยลายเครือสุวรรณสิ้น
ภูษาพื้นทองทรงข้าวบิณฑ์ ช่อเชิงนาคินทร์ต่างกัน
ชายไหวชายแครงเครือมาศ ฉลององค์ทรงประพาสสังเวียนคั่น
ตาบทิศทับทรวงสังวาลวัลย์ ล้วนแก้วกุดั่นอลงการ
พาหุรัดทองกรมังกรกลาย ทับทิมพรายรายบุษย์มุกดาหาร
ธำมรงค์เพชรรัตน์ชัชวาล มงกุฎแก้วสุรกานต์กรรเจียกจร
ห้อยพวงมาลัยดอกไม้ทัด ต่างขัดพระขรรค์แล้วจับศร
งามองค์งามทรงงามอาภรณ์ กรายกรตามกันไปขึ้นรถ ฯ
๏ รถเอยสี่รถทรง ดุมกงประดับแก้วมรกต
เรือนแอกแปรกอ่อนงอนชด พื้นลดภาพล้อมบัลลังก์ลอย
สี่มุขเสามาศมังกรหก แก้วกระหนาบกาบกระหนกช่อห้อย
ห้ายอดเหมระยับสลับพลอย สุกย้อยสูงเยี่ยมทิฆัมพร
เทียมสินธพสี่กำลังกล้า เชื้อพยศชาติพญาไกรสร
สารถีสำทับกระหยับกร เผ่นโจนโผนจรดั่งลมกาล
เครื่องสูงครบสิ่งกรรชิงแก้ว ชั้นแถวฉัตรทองธงฉาน
ขนัดพลแน่นพื้นสุธาธาร ปี่ฆ้องเป่าขานประสานกัน
กาหลกองแห่หน้าหลัง กลองดังกลางดงครื้นครั่น
ผงคลีพัดกลุ้มชอุ่มควัน ต้อนกันตามเกณฑ์กระบวนจร ฯ
๏ เมื่อนั้น พระมงกุฎฤทธิรงค์ทรงศร
คอยอยู่ยังชายพนาดร ได้ยืนนิกรอึงมา
แลเห็นจตุรงค์พยุหบาตร เกลื่อนกลาดมาในแนวป่า
จอมพลนั้นสี่กษัตรา ต่างทรงรัถาอำไพ
พระหัตถ์นั้นถือธนูศร วานรเดินหน้าทัพใหญ่
จึ่งตรัสแก่อนุชาผู้ร่วมใจ สมคิดแล้วในวันนี้
พี่จะแผลงศรชัยไปสังหาร ให้วายปราณสิ้นชีพทั้งสี่
แก้แค้นแทนกันให้ถึงที เจ้าพี่อย่าเกรงฤทธิรอน
ว่าแล้วกวัดแกว่งธนูทรง อาจองดั่งพญาไกรสร
พาพระอนุชาบทจร ออกขวางนิกรโยธา ฯ
๏ บัดนั้น ฝ่ายพลโยธีทัพหน้า
รีบกันมาตามมรคา เห็นสองกุมาราก็ตกใจ
ต่างตนต่างหยุดยืนอยู่ พิศดูไม่อาจไปได้
ย่นย่อท้อถอยอยู่แต่ไกล ด้วยเกรงฤทธิไกรราวี ฯ
๏ เมื่อนั้น พระพรตสุริย์วงศ์เรืองศรี
ได้ยินเสียงอื้ออึงเป็นโกลี ภูมีเหลือบแลแปรมา
เห็นกุมารยืนอยู่ทั้งสองคน จึ่งทูลพระภุชพลเชษฐา
อันไอ้เด็กน้อยอหังการ์ หนีมาก็ได้พบกัน
องอาจออกขวางทางอยู่ หน้าหมู่พหลพลขันธ์
บรรดาโยธาทั้งนั้น ขยั้นอยู่ไม่ล่วงขึ้นไป ฯ
๏ เมื่อนั้น พระตรีภพลบโลกแผ่นดินไหว
ได้ฟังอนุชายาใจ แลไปเห็นสองกุมารา
ทรงโฉมวิไลเลิศลักษณ์ ผิวพักตร์เพียงเทพเลขา
งามละม่อมพร้อมพริ้มทั้งกายา จบสกลโลกาไม่เทียมทัน
ท่วงทีกิริยาก็องอาจ ดั่งหยาดฟ้าลงมาจากสวรรค์
เชษฐาดั่งดวงพระสุริยัน น้องดั่งพระจันทร์ไม่ราคี
ดูพี่ก็คล้ายกนิษฐา พิศทรงอนุชาก็เหมือนพี่
นวลละอองผ่องแผ้วทั้งอินทรีย์ ส่งศรีเสาวภาคย์น่ารัก
จะเป็นหน่อกษัตริย์กรุงไหน จึ่งเรืองฤทธิไกรแหลมหลัก
ศรศิลป์ประเสริฐเลิศนัก พระทรงจักรสงสัยในวิญญาณ
ตัวกูจะแผลงแสงศร อันเรืองฤทธิรอนกำลังหาญ
ไปรวบรัดมัดสองกุมาร มาถามวงศ์วานให้แจ้งใจ
คิดแล้วเร่งราชรถทรง ขึ้นหน้าจตุรงค์น้อยใหญ่
พระกรนั้นจับศรชัย พาดสายแผลงไปด้วยศักดา ฯ
๏ สำเนียงดั่งเสียงฟ้าฟาด เป็นบ่วงบาศกลาดเกลื่อนเวหา
ล้อมรอบกายสองกุมารา ด้วยอานุภาพพระจักรี ฯ
๏ เมื่อนั้น พระมงกุฎทรงสวัสดิ์รัศมี
เห็นบ่วงบาศมาล้อมอินทรีย์ จึ่งจับศรศรีแผลงไป ฯ
๏ ครั่นครื้นพ่างพื้นโพยมหน สุธาดลกัมปนาทหวาดไหว
เป็นพระขรรค์แก้วแววไว ไล่ล้างบ่วงบาศแหลกลาญ ฯ
๏ เมื่อนั้น พระจักรีผู้ปรีชาหาญ
เห็นบ่วงบาศขาดสิ้นไม่ทนทาน ด้วยศรกุมารชาญฉกรรจ์
จึ่งมีพระราชบัญชา เหวยเด็กพาลาโมหันธ์
น้อยน้อยกระจ้อยเท่าแมงวัน สำคัญสัญญาว่าตัวดี
มาสู้พระกาลพาลราช หัวจะขาดจากกายทั้งสองศรี
ว่าแล้วจับศรโมลี ภูมีผาดแผลงไปด้วยฤทธิ์ ฯ
๏ สัตภัณฑ์บรรพตก็หวาดไหว สะเทือนไปถึงชั้นดุสิต
เป็นถ่านเพลิงตกลงทั่วทิศ ร้อนแรงดั่งพิษไฟกัลป์ ฯ
๏ เมื่อนั้น พระมงกุฎรุ่งฟ้านราสรรค์
เห็นถ่านเพลิงเริงร้อนบังหวนควัน จึ่งผันพักตร์มาบอกอนุชา
อันฤทธิ์เขาก็มีอยู่ต่างต่าง พี่จะล้างเสียด้วยกำลังกล้า
ว่าแล้วจับศรอันศักดา เงื้อง่าผาดแผลงไปทันที ฯ
๏ เป็นมหาเมฆขึ้นทั่วทิศ เสียงสนั่นครรชิตอึงมี่
ฝนหลั่งถั่งทั่วธรณี ถ่านอัคคีนั้นก็ดับไป
แล้วตบมือสรวลสำรวลร่า ดูรากษัตริย์นายใหญ่
ท่านนี้อาจองทะนงใจ ว่าเรืองฤทธิไกรชัยชาญ
เห็นว่าตัวเรานี้เยาว์นัก จะหักเอาด้วยกำลังหาญ
ประมาทมาดมั่นสำคัญการ ว่ามีบริวารโยธี
ถึงน้อยก็ชาติอสรพิษ สองคนไม่คิดถอยหนี
อย่าว่ามาแต่เท่านี้ ถึงเต็มปถพีไม่ครั่นกร
จะสังหารผลาญเสียทั้งกองทัพ ให้ย่อยยับลงด้วยกำลังศร
เมื่อสองกษัตรามาราญรอน ครั้งก่อนก็แจ้งประจักษ์ใจ
เรายิงล้มอยู่กับที่ ปิ้มไม่รอดชีวีไปได้
ท่านนี้ตัวดีมีฤทธิไกร กว่านั้นหรือไรจึ่งยกมา ฯ
๏ เมื่อนั้น พระภุชพงศ์องค์นารายณ์นาถา
ได้ฟังถ้อยคำกุมารา โกรธาดั่งหนึ่งเพลิงพิษ
กระทืบบาทผาดสิงหนาทไป เหม่ไอ้ลูกเล็กกระจิริด
ดั่งหิ่งห้อยต่อด้วยพระอาทิตย์ จะสิ้นชีวิตบัดเดี๋ยวนี้
ว่าแล้วจับศรพาดสาย มาดหมายกุมารทั้งสองศรี
น้าวหน่วงด้วยกำลังอินทรีย์ ภูมีก็ผาดแผลงไป ฯ
๏ เสียงสนั่นครั่นครื้นทั้งอากาศ เป็นพญาครุฑราชไม่นับได้
สำแดงแผลงฤทธิ์เกรียงไกร เวียนไวรอบสองกุมารา ฯ
๏ เมื่อนั้น พระมงกุฎวุฒิไกรใจกล้า
เห็นหมู่สุบรรณเกลื่อนมา ก็แผลงศรศักดาไปราวี ฯ
๏ สัตภัณฑ์พระเมรุก็เอนหมด เป็นลมกรดพัดอึงคะนึงมี่
ฝูงครุฑปลิวไปทันที ด้วยกำลังศรศรีอันมีฤทธิ์ ฯ
๏ เมื่อนั้น องค์พระหริรักษ์จักรกฤษณ์
กริ้วโกรธพิโรธดั่งเพลิงพิษ ชักพระแสงศรสิทธิ์แผลงไป ฯ
๏ โชติช่วงดั่งดวงพระสุริยัน เสียงสนั่นครั่นครื้นแผ่นดินไหว
สังหารภูผาแลต้นไม้ มิอาจเข้าใกล้พระกุมาร ฯ
๏ เมื่อนั้น พระมงกุฎวุฒิไกรใจหาญ
เห็นศรกษัตริย์มารอนราญ ภูผาแหลกลาญเป็นผงคลี
จึ่งน้าวหน่วงสายธนูทรง หมายตรงจะล้างศรศรี
ก็ผาดแผลงไปทันที เสียงมี่สนั่นภพไตร ฯ
๏ ศรชัยไปอยู่เคียงกัน จะราญรอนศรนั้นก็หาไม่
ยิ่งกริ้วโกรธพิโรธคือไฟ ประนมไหว้คิดคุณพระอาจารย์
ขอให้ศรสิทธิ์ของข้า จงมีเดชากล้าหาญ
ไปล้างสี่กษัตริย์ให้วายปราณ แล้วซ้ำแผลงผลาญด้วยฤทธี ฯ
๏ ศรสาตร์กลาดเกลื่อนไปทักษิณ พระนรินทร์ปิ่นภพเรืองศรี
แล้วเป็นข้าวตอกดอกมาลี บูชาภูมีเรียงราย ฯ
๏ เมื่อนั้น พระตรีภพลบโลกทั้งหลาย
เห็นกุมารแผลงศรอันเพริศพราย กลับกลายเป็นดวงมาลา
เพ่งพิศแล้วคิดอัศจรรย์ อัดอั้นพระทัยกังขา
ตัวกูผู้อวตารมา ล้างเหล่าอสุราทั้งแดนไตร
โลหิตดั่งหนึ่งสายสมุทร ม้วยมุดสุดที่จะนับได้
แต่เด็กน้อยกระจ้อยนี้เหตุใด ศรชัยไม่ล้างราวี
หรือจะเป็นสุริย์วงศ์พงศ์ประยูร หน่อในไวกูณฐ์เรืองศรี
จำจะเสี่ยงให้ประจักษ์บัดนี้ ภูมีก็ตั้งสัตยา
แม้นกุมารต่างวงศ์ต่างชาติ พรหมาสตร์จงไปเข่นฆ่า
สังหารผลาญเสียให้มรณา ด้วยศักดาเดชชัยชาญ
ถ้าเป็นน้ำเนื้อเชื้อวงศ์ อย่าให้ศรทรงสังหาร
จงกลายเป็นโภชนาอันโอฬาร ให้ประจักษ์เหตุการณ์แน่นอน ฯ
๏ ครั้นตั้งพิษฐานเสร็จแล้ว พระจักรแก้วก็ทรงพระแสงศร
แผลงไปด้วยกำลังฤทธิรอน ไหวกระฉ่อนทั่วทั้งโลกา ฯ
๏ ศรกลายเป็นทิพย์กระยาหาร เปรี้ยวหวานตกลงตรงหน้า
อีกทั้งฉัตรแก้วแววฟ้า กั้นองค์กุมาราวิลาวัณย์ ฯ
๏ เมื่อนั้น พระมงกุฎสุริย์วงศ์รังสรรค์
เห็นเป็นมหัศอัศจรรย์ จึ่งมีบัญชาตรัสไป
ดูก่อนเจ้าลบทรงลักษณ์ น้องรักยังเห็นหรือหาไม่
ศรเรานี้เรืองฤทธิไกร แผลงไปจะให้ล้างไพรี
ไฉนหนอจึ่งทำคำรพ นอบนบกษัตริย์ทั้งสี่
แล้วเป็นธูปเทียนมาลี บัดนี้ฝ่ายเขาแผลงมา
กลายเป็นโภชนากระยาหาร ฉัตรแก้วสุรกานต์เลขา
เป็นบุญเพิ่มพ้นคณนา มาเรากินเล่นเถิดน้องรัก ฯ
๏ เมื่อนั้น พระนารายณ์ฤทธิรงค์ทรงจักร
เสี่ยงศรเห็นแจ้งจำเพาะพักตร์ ให้มีความรักความยินดี
จึ่งกล่าวมธุรสสุนทร ดูก่อนกุมารทั้งสองศรี
เราทำสงครามกันมานี้ ถ้อยทีมีฤทธิ์เกรียงไกร
อันศรต่อศรซึ่งรอนราญ จะสังหารผลาญกันก็หาไม่
จะรบพุ่งไปนั้นด้วยอันใด ให้เหนื่อยใจลำบากกายา
เราจงผูกรักรู้จักกัน โดยธรรม์สุจริตดีกว่า
อย่าถือใจจองภัยเวรา เดียดฉันท์กังขาราคี
อันตัวของเจ้าทั้งสององค์ เป็นวงศ์กษัตริย์เรืองศรี
ครอบครองสวรรยาธานี อยู่ที่แว่นแคว้นกรุงใด
จึงเรืองฤทธิรงค์องอาจ เรียนธนูศรสาตร์มาแต่ไหน
มีนามกรชื่อไร เหตุใดมาอยู่อรัญวา ฯ
๏ เมื่อนั้น พระมงกุฎวุฒิไกรใจกล้า
ได้ฟังสุนทรวาจา จึ่งว่าแก่น้องยาร่วมชีวี
ซึ่งเขามาถามนามเรา สุริย์วงศ์พงศ์เผ่าบุรีศรี
แม้นจะมิบอกบัดนี้ ที่ข้อแคลงก็จะไม่แจ้งใจ
ครั้นจะบอกไปโดยง่ายเล่า ดั่งไม่รู้เท่าผู้ใหญ่
จะว่าเราเกรงฤทธิไกร ไตรโลกจะหมิ่นนินทา
จำจะบิดพลิ้วไต่ถาม ให้บอกนามวงศ์ก่อนดีกว่า
ภายหลังจึ่งจะแจ้งกิจจา เห็นว่าจะควรแก่การ
ตรัสแล้วจึ่งมีสุนทร โอนอ่อนด้วยปรีชาหาญ
ดูก่อนพระองค์ผู้ชัยชาญ อันเป็นประธานพลไตร
ซึ่งมาไถ่ถามนามวงศ์ ข้าจะขัดพระองค์ก็หาไม่
จะบอกแต่สัจจริงไป มิให้เคืองพระทัยภูธร
แต่ธรรมเนียมผู้ใหญ่จะว่าขาน กิจการสิ่งไรจำว่าก่อน
ตัวข้าเป็นเด็กไม่แง่งอน จึ่งจะบอกนามกรพงศ์พันธุ์ ฯ
๏ เมื่อนั้น พระสุริย์วงศ์องค์นารายณ์รังสรรค์
ได้ฟังกุมารวิลาวัณย์ ทรงธรรม์ถวิลจินดา
น้อยน้อยกระจ้อยเท่านี้ พาทีแหลมหลักหนักหนา
โต้ตอบรอบรู้ด้วยปรีชา ดังอมฤตฟ้ายาใจ
แม้นจะไม่บอกความตามตรง จะแจ้งแห่งนามวงศ์ก็หาไม่
คิดแล้วจึ่งตรัสตอบไป เจ้าผู้ฤทธิไกรชัยชาญ
ตัวเราทรงนามพระราเมศ เรืองเดชลือลบจบสถาน
คือองค์นารายณ์อวตาร ได้ผ่านอยุธยาธานี
อันสามอนุชายุพาพักตร์ นี่นามพระลักษมณ์เรืองศรี
นี่ชื่อพระพรตธิบดี องค์นี้พระสัตรุดวุฒิไกร
บำรุงโลกปราบหมู่พวกพาล ทุกพิภพเมืองมารไม่ต่อได้
ฝ่ายเจ้าเป็นวงศ์ผู้ใด บอกไปให้แจ้งกิจจา ฯ
๏ เมื่อนั้น พระมงกุฎวุฒิไกรใจกล้า
ทั้งองค์พระลบกุมารา ได้ฟังบัญชาพระภูธร
บอกนามตามเรื่องสุริย์วงศ์ อันทรงสุรภาพชาญสมร
ทั้งนิเวศน์วังราชนคร โดยสุนทรสิ้นทุกสิ่งไป
สมกันกับคำพระมารดา ก็แจ้งว่าบิตุรงค์ไม่สงสัย
ดูหน้ากันพลางทางตกใจ ดั่งใครมาแหวะเอาชีวี
พิศพักตร์บิตุเรศแล้วรันทด แม้นว่าจะประณตบทศรี
เห็นจะให้พาไปยังชนนี มั่นคงฉะนี้ดั่งจินดา
อันพระองค์ทำโทษพระแม่เจ้า ทั้งตัวเราปิ้มสิ้นสังขาร์
มิได้มีความเมตตา แล้วมากลับกล่าวเป็นสุนทร
ถ้าจะแจ้งความตามสัตย์ โดยศรีสวัสดิ์สโมสร
ก็จะเคืองพระทัยมารดร มิรู้ที่จะผันผ่อนประการใด
จำจะโต้ตอบให้เคลือบแฝง จะรับแจ้งตามจริงยังไม่ได้
คิดแล้วพระเชษฐาชาญชัย ก็บอกไปด้วยไวปัญญา
ตัวข้านี้ชื่อมงกุฎ อันน้องรักแสนสุดเสน่หา
ชื่อว่าเจ้าลบกุมารา นางสีดาเป็นพระชนนี
ฝ่ายองค์พระราชบิดร นามกรชื่อไรไม่รู้ที่
ผ่านกรุงอยุธยาพระบุรี ฤทธีเลิศลํ้าแดนไตร
องค์พระนักสิทธ์ทรงญาณ บอกการศรศิลปศาสตร์ให้
ชื่อวัชมฤคปรีชาไว อยู่ในกาลวาตอรัญวา ฯ
๏ เมื่อนั้น พระตรีภพลบโลกนาถา
ได้ฟังสงสัยในวิญญาณ์ เหตุใดมาว่าดั่งนี้
ตรึกคิดเป็นครู่แล้วผันพักตร์ มาตรัสถามพระลักษมณ์เรืองศรี
อันสีดาเขียนรูปอสุรี พี่สั่งให้ล้างชนมาน
น้องรักกลับมาแจ้งเหตุ ว่าอัคเรศสุดสิ้นสังขาร
ได้เอาดวงใจนงคราญ มาแจ้งการให้เห็นเป็นสำคัญ
บัดนี้กุมารบอกมา ว่าเป็นบุตรสีดาสาวสวรรค์
ตัวพี่นี้คิดอัศจรรย์ อันที่จะจริงนั้นประการใด ฯ
๏ เมื่อนั้น พระลักษมณ์ผู้มีอัชฌาสัย
ได้ฟังบัญชาพระภูวไนย ทั้งดีใจทั้งกลัวพระอาญา
แต่เพ่งพิศพินิจพักตร์หลาน น่ารักสงสารหนักหนา
ชลเนตรคลอดวงนัยนา กราบกับบาทาพระจักรี
สะอื้นพลางทางทูลยุบล แต่ต้นจนปลายถ้วนถี่
ตามซึ่งได้ฆ่าร้าตี เทวีไม่ม้วยก็ปล่อยไป
ข้ากลับมาพบเนื้อทราย ตายอยู่ใต้ร่มไม้ใหญ่
จึ่งเข้าแหวะเอาดวงใจ มาถวายให้ทอดทัศนา
ซึ่งมิได้ทูลความตามจริง โทษใหญ่ผิดยิ่งเป็นหนักหนา
ชีวิตถึงม้วยมรณา ผ่านฟ้าจงโปรดปรานี ฯ
๏ เมื่อนั้น พระหริวงศ์องค์นารายณ์เรืองศรี
ฟังพระอนุชาร่วมชีวี ภูมีแสนโสมนัสนัก
แล้วคิดถึงทำโทษพระโอรส ให้สลดพระทัยเพียงอกหัก
ชลเนตรคลอคลองนองพักตร์ จึ่งตรัสแก่พระลักษมณ์ชัยชาญ
ซึ่งเจ้าประหารชีวี มารศรีไม่สิ้นสังขาร
พระขรรค์กลายเป็นพวงสุมามาลย์ ด้วยนงคราญนั้นมีสัตยา
ทั้งบุญญาธิการหลานเจ้า จะสืบเผ่าสุริย์วงศ์ไปภายหน้า
ซึ่งได้ดวงใจมฤคา ด้วยอำนาจเทวาสุราลัย
นางจึ่งได้ไปพึ่งพัก สำนักพระมหาอาจารย์ใหญ่
ประสูติโอรสร่วมใจ ที่ในศาลาอารัญ
พี่นี้ผิดนักไม่ไถ่ถาม วู่วามกริ้วโกรธหุนหัน
มิได้ตรึกตรองให้เที่ยงธรรม์ ฉกรรจ์ทำได้ถึงเพียงนี้
ตรัสแล้วก็ทิ้งธนูทรง เสด็จลงจากรถมณีศรี
สามพระอนุชาร่วมชีวี ก็ตามภูมีเสด็จไป ฯ
๏ ครั้นใกล้จึ่งกล่าวสุนทร ดูก่อนเจ้าผู้ยอดพิสมัย
ทั้งสองอย่าน้อยฤทัย จะเล่าให้เจ้าฟังแต่หลังมา
อันมารดาเจ้าเป็นมเหสี พ่อนี้แสนสุดเสน่หา
รับสัจสมเด็จพระอัยกา ออกไปเดินป่าพนาดร
สามองค์ทรงเพศเป็นดาบส อยู่อรัญบรรพตสิงขร
แทบฝั่งโคทาสาคร สังวรสร้างพรตอดใจ
ทศพักตร์ลักแม่เจ้าหนี พ่อนี้รณรงค์เอามาได้
เมื่อกรรมจะให้เป็นไป อรไทเขียนรูปทศกัณฐ์
พ่อให้พระลักษมณ์อาเจ้า เอาไปสังหารชีวาสัญ
หากบุญลูกรักอยู่ในครรภ์ ทั้งความสัจธรรม์กัลยา
มิได้สิ้นชีพวายปราณ แล้วทำทรมานเจ้าหนักหนา
ลูกรักทั้งสองจงเมตตา อดโทษบิดาอย่าน้อยใจ
พาไปหาองค์พระมารดร ให้คลายร้อนในสกนธ์หม่นไหม้
ตัวพ่อจะรับเข้าไป ยังพิชัยอยุธยาธานี ฯ
๏ เมื่อนั้น พระมงกุฎทรงสวัสดิ์รัศมี
ฟังพระบิตุรงค์พาที ชายหนีแล้วตอบวาจา
อันพระมารดาข้าทรลักษณ์ อัปลักษณ์ยากไร้อยู่ในป่า
สามคนทนทุกข์เวทนา อาศัยพระมหาอาจารย์
เที่ยวเก็บพฤกษาเผือกมัน เลี้ยงกันอัตราเป็นอาหาร
กำพร้าไร้ญาติกันดาร ศฤงคารบริวารก็ไม่มี
พี่น้องสองคนเที่ยวเล่น เห็นม้าปล่อยมาก็ขึ้นขี่
พระองค์ให้จับไปฆ่าตี บุญมีจึ่งไม่บรรลัย
อย่าพักเจรจาให้ลุ่มหลง บิตุรงค์ข้าจะมีก็หาไม่
ซึ่งจะรับเข้าไปเวียงชัย ใช่เป็นเชื้อวงศ์กษัตรา
พระองค์อย่าเข้ามาใกล้ข้าบาท ให้ขยาดราชภัยหนักหนา
ขอเชิญคืนเข้านครา ข้าจะลาพระองค์บทจร ฯ
๏ เมื่อนั้น พระนารายณ์สุริย์วงศ์ทรงศร
ได้ฟังโอรสฤทธิรอน เสน่หาอาวรณ์พันทวี
รับขวัญแล้วมีพจนารถ สุดสวาทของพ่อทั้งสองศรี
จะเล่าให้ฟังแต่เดิมที ตามที่เหตุผลอันมีมา
ด้วยได้ยินเสียงกัมปนาท ไหวหวาดทั่วทศทิศา
คิดว่าอันตรายโลกา ก็เสี่ยงม้าที่นั่งปล่อยไป
พ่อลูกจึ่งได้พบกัน แต่กรรมกั้นหาให้รู้จักไม่
เผอิญเกิดเหตุเภทภัย จนได้ทำการสงคราม
อันศักดาเดชของบิตุรงค์ คู่องค์พระเป็นเจ้าทั้งสาม
ไตรภพจบสกลก็ครั่นคร้าม แต่ออกนามก็สยองพองโลมา
ซึ่งเจ้ามาต่อด้วยพ่อได้ จะปรากฏเกียรติไปในภายหน้า
เป็นประธานโลกโลกา สืบวงศ์อิศราธิบดี ฯ
๏ เมื่อนั้น พระมงกุฎทรงสวัสดิ์รัศมี
ได้ฟังพระราชวาที จึ่งมีวาจาตอบไป
พระองค์มากล่าวบรรยาย หากข้าไม่ตายจึ่งว่าได้
ข้อนี้โปรดเถิดพระภูวไนย อย่าให้มีเวรเวรา
ซึ่งข้าเป็นเด็กได้รอนราญ ขอประทานจงอดโทษา
ว่าพลางจูงมือกันไคลคลา เลี้ยวลัดเข้าป่าพนาลี ฯ
๏ เมื่อนั้น พระตรีภพลบโลกเรืองศรี
ทั้งสามอนุชาร่วมชีวี กับกระบี่หนุมานชาญชัย
อีกทั้งสุมันตันเสนา โยธาทวยหาญน้อยใหญ่
เห็นสองกุมารไม่ไว้ใจ เดินหนีเข้าในอารัญ
มิอาจที่จะกลั้นชลเนตร ต่างตนแสนเทวษโศกศัลย์
ความรักเพียงจะสิ้นชีวัน ก็พากันรีบตามพระกุมาร ฯ
๏ เมื่อนั้น พระมงกุฎวุฒิไกรใจหาญ
เห็นสี่กษัตริย์ชัยชาญ กับพวกบริวารโยธี
ตามมาเห็นว่าจะใกล้ทัน ก็เดินดั้นเลี้ยวเลาะลัดหนี
ข้ามธารผ่านเนินคีรี ตรงไปยังที่ศาลา ฯ
๏ ครั้นถึงจึ่งยืนแอบอยู่ ดูพระบิตุเรศนาถา
เห็นพระองค์เสด็จตามมา จึ่งปิดทวาราเข้าไว้ ฯ
๏ เมื่อนั้น พระจักรีผู้มีอัชฌาสัย
เสด็จตามโอรสยศไกร ข้ามไศลห้วยธารคีรี
พอถึงเนินทรายชายพนม แลเห็นอาศรมพระฤๅษี
ราบรื่นพื้นสะอ้านสะอาดดี มีสระบัวบานตระการตา
ครั้นจะจู่ลู่เข้าไป ก็เกรงใจพระผู้ทรงสิกขา
จึ่งหยุดอยู่ตรงหน้าศาลา ที่ร่มไทรใบหนาพร้อมกัน ฯ
๏ เมื่อนั้น พระมงกุฎสุริย์วงศ์รังสรรค์
กับพระอนุชาร่วมชีวัน พากันไปเฝ้าพระชนนี ฯ
๏ ต่างองค์ถวายอภิวาทน์ กราบบาทยุคลทั้งสองศรี
ซบพักตร์กันแสงโศกี ปิ้มว่าชีวีจะมรณา ฯ
๏ เมื่อนั้น นวลนางสีดาเสน่หา
ร้องไห้ไม่วายนํ้าตา เห็นลูกมาก็โสมนัสนัก
สวมสอดกอดไว้ทั้งสององค์ แล้วโฉมยงโอบอุ้มขึ้นใส่ตัก
รับขวัญจุมพิตพิศพักตร์ นงลักษณ์จึ่งมีพจมาน
แต่แม่รู้ว่าเขาจับไป ก็รํ่าไรเพียงสิ้นสังขาร
หมายใจว่าพ่อวายปราณ ด้วยมือพวกพาลไพรี
อนุชาวอนลาไปตามเจ้า แม่จึ่งเอาธำมรงค์เรืองศรี
อันมีเดชลํ้าโลกธาตรี จากหัตถ์ชนนีให้ไป
โอ้อนิจจาเจ้าเพื่อนยาก ได้ทุกข์ลำบากเป็นไฉน
พบกันพี่น้องที่แห่งใด ดวงใจจึ่งพากันกลับมา ฯ
๏ เมื่อนั้น พระมงกุฎปรีชาญหาญกล้า
ได้ฟังสมเด็จพระมารดา โศกาพลางสนองวาที
ข้าเที่ยวอยู่กลางไพรพนม มีบรมกษัตริย์เรืองศรี
ทรงนามพระรามจักรี ผ่านทวารวดีเวียงชัย
ใช้ให้อนุชาทั้งสององค์ รณรงค์จับลูกไปได้
ทารกรรมแล้วทำประจานไว้ ปิ้มชีวาลัยจะมรณา
บรรยายทูลความแต่ต้น จนพบเจ้าลบกนิษฐา
แสนแค้นจึ่งพากันรีบมา หมายว่าจะฆ่าให้วายปราณ
บัดเดี๋ยวกษัตริย์ทั้งสี่องค์ ยกพวกจตุรงค์ทวยหาญ
ติดตามออกมารอนราญ ลูกได้ต่อต้านโรมรัน
เอิกเกริกทั้งป่ากาลวาต ทศทิศกัมปนาทไหวหวั่น
ฝ่ายศรต่อศรไม่กินกัน ก็แจ้งการอัศจรรย์ที่มีมา
ฝ่ายพระรามนั้นทิ้งศรทรง ว่าเป็นองค์บิตุเรศของข้า
ออกนามสมเด็จพระมารดา โศกาอ้อนวอนรำพันไป
บัดนี้สี่กษัตริย์ก็มาตาม อยู่หน้าอารามพระไทรใหญ่
ทูลพลางสะท้อนถอนใจ รํ่าไห้กับตักพระมารดร ฯ
๏ เมื่อนั้น นวลนางสีดาดวงสมร
ครั้นแจ้งว่าองค์พระสี่กร ภูธรเสด็จตามมา
ยิ่งคิดยิ่งแค้นแสนเทวษ ชลนัยน์นองเนตรทั้งซ้ายขวา
จึ่งตรัสแก่องค์พระลูกยา อนิจจาเป็นได้ถึงเพียงนี้
ตัวเราทั้งสามนี้ยากไร้ อาศัยพระมหาฤๅษี
ยังคิดพยาบาทมาราวี หากบุญเจ้ามีจึ่งไม่ตาย
ความระกำช้ำใจแม่ได้แค้น ถึงสักแสนปีไม่รู้หาย
มาตรแม้นชีวิตจะวอดวาย ก็ไม่เสียดายเท่ายองใย
นิจจาเอ๋ยทำแม่แล้วมิหนำ มาซ้ำทำลูกก็เป็นได้
สงสารแต่เจ้าจะพ้นไป กำพร้าไม่มีที่พึ่งพา
โอ้ว่าแต่นี้จะเสื่อมสุข แสนทุกข์เศร้าโทมนัสสา
รํ่าพลางฟูมฟายชลนา แสนโศกโศกาจาบัลย์ ฯ
๏ เมื่อนั้น พระรามสุริย์วงศ์รังสรรค์
ฟังนางสีดาวิลาวัณย์ ทรงกันแสงโศกโศกี
กับสองพระโอรสรัก อันทรงเยาวลักษณ์เฉลิมศรี
ดั่งหนึ่งจะสิ้นสมประดี อยู่ที่พระบรรณศาลา
ให้ร้อนใจดั่งสายฟ้าฟาด แสนสวาทด้วยสามเสน่หา
ชลเนตรคลอคลองนัยนา ปิ้มประหนึ่งชีวาจะบรรลัย
จึ่งมีวาจาอันสุนทร ดวงสมรพี่ยอดพิสมัย
เป็นเวรากรรมเราทำไว้ จึ่งให้เกิดเหตุเภทพาล
เดชะด้วยสัจของน้องแก้ว ก็ผ่องแผ้วดั่งวิเชียรไม่ร้าวฉาน
กับบุญลูกเราผู้ชัยชาญ จะสืบวงศ์อวตารอิศรา
อันตัวของพี่นี้ผิดนัก เยาวลักษณ์อย่าคุมโทษา
คิดถึงความยากด้วยกันมา แก้วตาจงได้ปรานี
เชิญเจ้าเสาวภาคย์โฉมตรู เปิดประตูออกมารับพี่
จะได้สนทนาพาที ตามมีทุกข์ยากจากกัน ฯ
๏ เมื่อนั้น นวลนางสีดาสาวสวรรค์
ฟังพระหริวงศ์ทรงสุบรรณ รำพันว่าวอนเข้ามา
ให้คิดความสนิทพิสมัย แล้วน้อยใจเศร้าโทมนัสสา
ทั้งรักทั้งแค้นแน่นอุรา กัลยารำพึงคะนึงคิด
อันพระองค์เมตตาการุญ พระคุณเลิศลํ้าอกนิษฐ์
ครั้นจะไปบังคมพระทรงฤทธิ์ สุดคิดจะด้านหน้าพาที
ตริแล้วประณตบทบงสุ์ องค์พระมหาฤๅษี
นิมนต์ช่วยไปถามพระจักรี มานี้ประสงค์สิ่งใด ฯ
๏ เมื่อนั้น พระวัชมฤคอาจารย์ใหญ่
ได้ฟังวาจานางอรไท จับได้ไม้เท้าก็ออกมา
จึ่งเปิดกลอนดาลบานประตู แล้วเหลือบแลดูซ้ายขวา
เห็นสี่สุริย์วงศ์กษัตรา งามสง่าดั่งดวงสุริยัน
มานั่งอยู่ยังร่มพระไทร ผิวพักตร์หม่นไหม้โศกศัลย์
มัวคลํ้าส่งศรีฉวีวรรณ อาการนั้นทุกข์พระทัยนัก
ดูดูก็น่าสงสาร แก่พระผู้ผ่านอาณาจักร
ก็รีบออกไปด้วยความรัก ยังที่สำนักนิโครธา ฯ
๏ ครั้นถึงจึ่งลดนั่งลง ถามพระภุชพงศ์นาถา
พากันมาไยถึงศาลา ด้วยกิจจากังวลสิ่งใดมี ฯ
๏ เมื่อนั้น สี่กษัตริย์สุริย์วงศ์เรืองศรี
ต่างองค์โสมนัสยินดี ถวายอัญชุลีพระอาจารย์
แต่องค์สมเด็จพระราม แจ้งความตอบถ้อยเฉลยสาร
รู้ว่าสีดานงคราญ มาพึ่งบทมาลย์พระสิทธา
เป็นสุขจำเริญไม่มีภัย จนได้คลอดองค์โอรสา
พระคุณนั้นพ้นคณนา จึ่งตามมามัสการพระมุนี
พระองค์จงได้โปรดเกศ ช่วยว่าอัคเรศมเหสี
จะเชิญเจ้าคืนพระบุรี เป็นปิ่นสตรีกำนัล
ประการหนึ่งข้าคิดสงสัยนัก ด้วยกุมารทรงลักษณ์เฉลิมขวัญ
จะเป็นบุตรสีดาวิลาวัณย์ ทั้งสองนั้นหรือพระสิทธา ฯ
๏ เมื่อนั้น พระมหาอาจารย์ฌานกล้า
ได้ฟังบรรหารพระจักรา จึ่งมีวาจาตอบไป
พระมงกุฎนั้นบุตรนางโฉมยง องค์น้อยนั้นเราชุบให้
ชื่อพระลบอนุชาผู้ร่วมใจ อรไทเลี้ยงรักเสมอกัน
เล่าพลางสงสารพระสี่กร มาทนเทวษทุกข์ร้อนโศกศัลย์
จำกูจะช่วยพระทรงธรรม์ คิดแล้วท่านนั้นก็กลับมา ฯ
๏ ครั้นถึงจึ่งแถลงแจ้งความ ว่าองค์พระรามนาถา
วอนกูผู้เป็นอัยกา ชลนาคลอเนตรแล้วโศกี
จงฟังตาว่าสีดาเอ๋ย อย่าโกรธนักเลยนะโฉมศรี
ดีกันเสียเถิดนะเทวี กูนี้จะได้จำเริญฌาน ฯ
๏ เมื่อนั้น นางสีดาเยาวยอดสงสาร
ได้ฟังวาจาพระอาจารย์ ยอกรมัสการแล้วตอบไป
พระองค์ไม่เห็นความแค้น แสนเทวษปิ้มเลือดตาไหล
สั่งให้ฆ่าฟันไม่อาลัย ว่านอกใจเป็นคนกาลี
ไฉนมากลับกล่าวฉะนี้เล่า จะคืนรับเข้าบุรีศรี
พระอัยกาจงได้ปรานี ไปถามพระจักรีให้แจ้งการ ฯ
๏ เมื่อนั้น พระมุนีผู้ปรีชาหาญ
ได้ฟังจึ่งตอบเยาวมาลย์ รำคาญว่ายากเวทนา
มาใช้กูเล่นเช่นเรือจ้าง สองข้างหากนั่งเป็นสุขา
หลานเอ๋ยไม่ปรานีตา ว่าแล้วลีลาจากกุฎี ฯ
๏ ครั้นถึงจึ่งว่าดูก่อน หลานพระสี่กรเรืองศรี
สีดาเขาว่าพระภูมี ว่าเขาไม่ดีนอกใจ
สั่งให้พระลักษมณ์มาฆ่าเสีย จะคิดว่าเป็นเมียก็หาไม่
แล้วจะกลับมารับด้วยอันใด เออจะแก้กระไรให้ว่ามา ฯ
๏ เมื่อนั้น พระสุริย์วงศ์องค์นารายณ์นาถา
ฟังพระมุนีผู้ปรีชา กราบกับบาทารำพึงคิด
ถึงที่ทำโทษอัคเรศ แสนเทวษดั่งศรมาเสียบจิต
ให้ร้อนรุ่มกลุ้มอยู่ด้วยพิษ ทรงฤทธิ์จึ่งตรัสตอบไป
อันความผิดข้าผิดมาทั้งนั้น จะดึงดันว่าชอบก็หาไม่
อันโยมนี้ไม่มีที่เห็นใคร พระองค์จงได้ปรานี
นิมนต์เข้าไปว่ากล่าว โน้มน้าวอ้อนวอนมารศรี
ให้ข้าได้พบกับเทวี เห็นทีจะคลายโกรธา ฯ
๏ เมื่อนั้น พระมหาอาจารย์ฌานกล้า
ได้ฟังถ้อยคำพระรามา หัวร่อร่าร่าแล้วตอบไป
ทั้งผัวทั้งเมียมาใช้กู จะจำวัดสักครู่ก็ไม่ได้
ว่าแล้วลุกขึ้นทันใด กลับไปอรัญกุฎี ฯ
๏ ครั้นถึงจึ่งบอกนางสีดา ซึ่งเอ็งใช้ตาผู้ฤๅษี
ไปว่าแก่องค์พระจักรี บัดนี้รับผิดมาทั้งนั้น
กูเห็นเป็นน่าเอ็นดูนัก ชลเนตรนองพักตร์โศกศัลย์
ง้องอนวอนว่ารำพัน จะขอพบปะกันกับสีดา
หลานเอ๋ยคืนคิดถึงความหลัง จงฟังคำกูผู้เฒ่าว่า
ตัวเจ้าเป็นเทพมารดา แก่หมู่เทวาสุราลัย
หวังจะช่วยบำรุงไตรดาล มิให้เกิดกาลกุลีได้
พระรามร้อนก็จะร้อนภพไตร อดใจเสียเถิดนางเทวี ฯ
๏ เมื่อนั้น นวลนางสีดามารศรี
ได้ฟังถ้อยคำพระมุนี ว่าพระจักรีภัสดา
รับโทษว่าได้ทำผิด พระทรงฤทธิ์เศร้าโทมนัสสา
ให้คิดถึงคุณแต่หลังมา ทั้งเกรงองค์อัยกาเป็นพ้นไป
จำเป็นจะให้พระทรงสังข์ มายังศาลาที่อาศัย
ฟังดูจะว่าประการใด ที่ในถ้อยคำพระจักรี
คิดแล้วประณตบทบงสุ์ กราบลงแทบบาทพระฤๅษี
ถอนใจเป็นครู่ไม่พาที เทวีก็รื้อรำพึงคิด
ถึงราชอาญาอันสาหัส ให้แค้นขัดอัดอั้นตันจิต
เป็นมิให้ขอเห็นพระทรงฤทธิ์ แต่สุดคิดจึ่งว่าด้วยจำใจ
อันความอายความแค้นนี้หนักนัก แต่หลานรักจักขัดก็ไม่ได้
นิมนต์พระองค์จงออกไป บอกให้พระรามเข้ามา ฯ
๏ เมื่อนั้น พระมหาดาบสพรตกล้า
ได้ฟังจึ่งว่าเออสีดา ตาจะฉันเภสัชเสียสักคำ
แล้วยกเอาครกมาตำหมาก ใส่ปากพลางเคี้ยวยํ่าย่ำ
ถือไม้เท้าง่าเป็นท่ารำ พึมพำออกไปจากกุฎี ฯ
๏ ครั้นถึงจึ่งแถลงแจ้งความ ดูก่อนพระรามเรืองศรี
นวลนางสีดาเทวี ให้กูนี้มาพาเข้าไป ฯ
๏ เมื่อนั้น พระจักรีผู้มีอัชฌาสัย
ฟังพระอาจารย์สำราญใจ ดั่งได้สวรรค์ชั้นฟ้า
จึ่งสั่งอนุชาทั้งสามองค์ เจ้าจงเกณฑ์พลซ้ายขวา
ให้ตั้งสุวรรณพลับพลา ที่ชายป่าแทบเชิงคีรี
สั่งเสร็จเสด็จยุรยาตร งามวิลาสดั่งท้าวโกสีย์
กรายกรย่างเยื้องจรลี ตามพระมุนีเข้าไป ฯ
๏ เมื่อนั้น พระดาบสผู้มีอัชฌาสัย
ครั้นถึงที่อยู่นางอรไท ทำไอแล้วกล่าววาจา
ผัวเมียจงอยู่พูดกัน ให้เกษมสันต์หรรษา
ทีนี้อย่ารบกวนตา ให้เวทนาลำบากกาย
เมื่อว่าให้ดีเสียด้วยกัน ยังดึงดันโกรธแค้นไม่รู้หาย
จนกูนี้เหนื่อยแทบตาย ใช้ทั้งสองฝ่ายสบายใจ
แต่กลับเข้ากลับออกถึงสามหน จะสวดมนต์ภาวนาก็ไม่ได้
ว่าเท่านั้นแล้วก็คลาไคล สองกุมารตามไปยังกุฎี ฯ
๏ เมื่อนั้น พระหริวงศ์ทรงสวัสดิ์รัศมี
นั่งลงตรงพักตร์เทวี ภูมีทอดทัศนาการ
พินิจพิศองค์นงลักษณ์ อัคเรศผู้ยอดสงสาร
ดั่งดวงจันทร์จำรัสชัชวาล ลมพานเมฆมิดปิดไว้
เสื่อมเศร้าส่งศรีสิริลักษณ์ ดวงพักตร์ผิวพรรณหมองไหม้
ซูบผอมผิดทรงอรไท ด้วยตกไร้ได้ทุกข์ทรมา
นิจจาเอ๋ยเจ้าเคยอยู่วัง พร้อมพรั่งอนงค์ซ้ายขวา
เครื่องต้นเครื่องทรงอลงการ์ ภูษายี่ภู่เขนยนอน
โอ้น่าสงสารเจ้าเพื่อนยาก แสนลำบากจากสุขสโมสร
เป็นวิบัติให้พลัดพระนคร พระสี่กรคิดพลางทางโศกี ฯ
๏ เมื่อนั้น นวลนางสีดามารศรี
เหลือบแลเห็นองค์พระจักรี ภูมีทรงโศกโศกา
จึ่งยอกรถวายอภิวาทน์ พระตรีภูวนาถนาถา
ชลเนตรคลอดวงนัยนา กัลยาอัดอั้นตันใจ
ความแค้นเป็นแสนสุดจิต ดั่งเพลิงพิษติดทรวงลามไหม้
ผันผินพักตร์เสียไม่แลไป อรไทมิได้พาที ฯ
๏ เมื่อนั้น พระหริวงศ์องค์นารายณ์เรืองศรี
แสนสวาทในราชเทวี ภูมีรับขวัญแล้วบัญชา ฯ
๏ น้องเอยน้องรัก เยาวลักษณ์ผู้ยอดเสน่หา
ความพี่พิศวาสกัลยา แก้วตาย่อมแจงประจักษ์ใจ
เป็นเหตุทั้งนี้ก็เพราะกรรม เวราเราทำมาซัดให้
ให้พี่นี้คลุ้มคลั่งไป จนได้พิฆาตฟาดฟัน
เดชะความสัตย์ของน้องรัก เจ้าลักษมณ์จึ่งฆ่าไม่อาสัญ
ทั้งบุญโอรสอยู่ในครรภ์ ประกอบกันประจักษ์ทั้งโลกา
ตั้งแต่วันนั้นคุ้งวันนี้ มีแต่เศร้าโทมนัสสา
ฝ่ายสามสมเด็จพระมารดา ก็โศกากริ้วโกรธพี่นัก
ว่าเสียแรงเป็นองค์อวตาร ไม่ตริการชอบผิดเบาหนัก
จะหาไหนได้เหมือนนงลักษณ์ พระเสาวนีย์รํ่ารักทุกวันไป
ครั้นสิ้นกรรมนำเสี่ยงสินธพ จึ่งพบโอรสพิสมัย
รู้ว่าเจ้าไม่บรรลัย ก็ดีใจเป็นพ้นคณนา
โทษพี่นี้ใหญ่หลวงนัก น้องรักจงอดโทษา
ขอเชิญเยาวยอดวนิดา คืนครองสวรรยาธานี ฯ
๏ เมื่อนั้น นวลนางสีดามารศรี
ได้ฟังคั่งแค้นแสนทวี จึ่งพาทีสนองพระโองการ
เป็นไฉนฉะนี้พระทรงฤทธิ์ จึ่งประดิษฐ์คิดว่าแต่คำหวาน
เมื่อทศพักตร์ลักข้าไปเมืองมาร ให้อยู่นอกสถานเวียงชัย
แล้วมีผู้พิทักษ์รักษา รอบสวนมาลาไม่นับได้
พระองค์ใช้วายุบุตรไป ก็แจ้งใจประจักษ์ว่าร้ายดี
เสร็จศึกก็ลุยเพลิงถวาย เทวาทั้งหลายเป็นสักขี
ประจักษ์ทั่วโลกาธาตรี ภูมีจึ่งรับข้ามา
ถึงเพียงนั้นยังไม่สิ้นกินแหนง กลับแคลงรังเกียจกังขา
ครั้งนี้ตัวข้าเวทนา ผู้เดียวอยู่ป่ากันดาร
พบพระสิทธาได้อาศัย เที่ยวเก็บผลไม้เป็นอาหาร
ไม่มีผู้รักษาพยาบาล ช้านานนับได้ถึงสิบปี
ย่อมมีพรานไพรนักสิทธ์ สุราฤทธิ์วิทยาฤๅษี
ก็จะแคลงพระทัยพันทวี ยิ่งกว่าอยู่ที่ลงกา
พระเป็นจักรพรรดิเรืองเดช ใช่จะไร้อัคเรศซ้ายขวา
ตัวข้านี้คนชั่วช้า หาอื่นอย่าให้เคืองบทมาลย์ ฯ
๏ สุดเอยสุดสวาท นุชนาฏผู้ยอดสงสาร
เจ้าดวงนัยนายุพาพาล อย่าประหารด้วยถ้อยวาที
ถ้าเจ้าสิ้นเมตตาอาลัยแล้ว จงเอาพระขรรค์แก้วนี้ฆ่าพี่
ให้หายแค้นหายโกรธของเทวี ก็จะลามารศรีบรรลัยไป
ซึ่งจะหานางอื่นให้เหมือนเจ้า ถึงตายแล้วเกิดเล่าไม่หาได้
เจ้าดวงดอกฟ้ายาใจ จงคิดถึงยากไร้ด้วยกันมา
พี่ผิดก็รับตามผิดมี สิ่งดีพี่ก็ทำมาหนักหนา
เอ็นดูบ้างเถิดนางกัลยา อย่าให้ชีวาวายปราณ ฯ
๏ เมื่อนั้น นางสีดาผู้ยอดสงสาร
ได้ฟังมธุรสพจมาน นงคราญจึงกล่าวตอบไป
น้อยหรือถ้อยคำพระทรงฤทธิ์ ช่างคิดเจรจาแก้ไข
หวานฉ่ำดั่งทิพย์มาเจือใจ ที่ไหนจะรู้เท่ามี
อนิจจาคิดคิดก็น่าสรวล จะสำรวลก็จะเคืองบทศรี
เพราะเห็นข้าชั่วช้าอัปรีย์ จึ่งแกล้งพาทีด้วยมารยา
เป็นหญิงไม่เคยฆ่าฟัน พระทรงธรรม์อย่าคิดประดิษฐ์ว่า
แม้นทำได้เหมือนองค์พระผ่านฟ้า ก็ไม่แสนเวทนาลำบากใจ
เกิดมาชาตินี้มีกรรม จะนำสนองจองเวรไปถึงไหน
สิ้นบุญกันแล้วก็แล้วไป จะก้มหน้าอยู่ในพนาวัน
ฝากตัวพระมหานักสิทธ์ ไปกว่าชีวิตจะอาสัญ
สามคนแม่ลูกด้วยกัน ที่ในพระบรรณศาลา
ขอเชิญพระองค์ผู้ทรงเดช เสด็จคืนนคเรศดีกว่า
อย่ากังวลด้วยคนชั่วช้า เครื่องจะขายบาทาสืบไป ฯ
๏ ดวงเอยดวงสมร บังอรพี่ยอดพิสมัย
เจ้าก็เป็นมารดาสุราลัย ว่าไยฉะนี้นางเทวี
เมื่อเทวาเชิญองค์เยาวมาลย์ ให้อวตารมาด้วยพี่
เป็นประธานโลกาธาตรี ล้างหมู่อสุรีพาลา
ให้แสนสุขสำราญราบรื่น เย็นชื่นทั่วทศทิศา
หากกรรมนั้นติดตามมา จึ่งนิราราศร้างห่างกัน
แม้นพี่ทุกข์ก็ทุกข์ทั้งแดนไตร ไหนจะมีความสุขเกษมสันต์
เจ้าดวงนัยนาวิลาวัณย์ ขวัญเมืองจงฟังพี่พาที ฯ
๏ เมื่อนั้น นวลนางสีดามารศรี
จึ่งตอบบัญชาพระจักรี ตรัสมาทั้งนี้เห็นผิดไป
เมื่อแรกโกรธาให้ฆ่าฟัน ทรงธรรม์หาคิดฉะนี้ไม่
หากว่าไม่ม้วยบรรลัย พระองค์จึ่งได้มาเจรจา
ครั้นจะฟังพระราชบรรหาร ก็อัประมาณทั่วโลกแหล่งหล้า
สุดคิดสุดจิตสุดปัญญา ด้วยข้าเป็นคนทรลักษณ์
สารพัดจะชั่วไปทุกสิ่ง ยิ่งกว่าฝูงหญิงทั้งไตรจักร
ไม่ควรคู่เคียงเรียงพักตร์ องค์พระหริรักษ์สืบไป
เหมือนเลือดร้ายออกจากอินทรีย์ จะกลับคืนว่าดีกระไรได้
อันกรุงอยุธยาราชัย ไม่ขอเห็นแล้วพระผ่านฟ้า
แต่ข้าขอถวายชุลีกร สามพระมารดรเสน่หา
ข้อนี้พระองค์จงเมตตา ช่วยทูลกิจจาพระชนนี ฯ
๏ เมื่อนั้น พระจักรรัตน์แก้วเรืองศรี
ได้ฟังวาจานางเทวี พาทีสลัดตัดรอน
ให้อัดอั้นตันทรวงดวงจิต ดั่งเพลิงพิษร้อนรุมสุมขอน
สุดรู้สุดคิดจะว่าวอน ภูธรนิ่งนึกตรึกตรอง
อันสีดาครองสัจวาที หญิงทั้งธาตรีไม่มีสอง
ดั่งศีลาจารึกเส้นทอง ได้ขุ่นข้องหรือจะฟังวาจา
อย่าเลยจะผ่อนวอนขอ แต่พระหน่อทั้งสองเสน่หา
เข้าไปไว้ก่อนในพารา ให้กัลยาเปลี่ยวเปล่าเศร้าใจ
ธรรมดาสตรีทั้งไตรจักร มิอาจตัดความรักลูกได้
ที่เคียดแค้นก็จะหายด้วยอาลัย จึ่งจะเชิญอรไทเข้าบุรี
คิดแล้วก็กล่าวสุนทร ดูก่อนเยาวยอดสุดาพี่
ถึงเจ้าไม่คืนเข้าธานี ขอลูกสองศรีวิลาวัณย์
ไปชมต่างพักตร์วนิดา สืบวงศ์อิศรารังสรรค์
ปราบหมู่พาลาอาธรรม์ เป็นจรรโลงโลกาสุธาธาร ฯ
๏ เมื่อนั้น นางสีดาเยาวยอดสงสาร
ได้ฟังบัญชาพระอวตาร เยาวมาลย์ก็ตอบคำไป
อันลูกรักของข้าบาทบงสุ์ จะเป็นหน่อพระองค์ก็หาไม่
จงดูให้ตระหนักประจักษ์ใจ ที่ในนรลักษณ์พักตรา
รูปร่างไม่คล้ายพระทรงจักร เหมือนข้างทศพักตร์ยักษา
จะเข้าไปไยในพารา ทั้งตัวมารดาก็ไม่ดี
อันกุมารนี้ลูกคนโทษ ไม่ควรโปรดจะเลี้ยงให้เป็นศรี
เมื่อเขาเอาออกไปฆ่าตี ทั้งธานีก็รู้อยู่ทั่วกัน
แม้นข้าจะถวายพระองค์ เกลือกทรงพระโกรธหุนหัน
ไม่ถามไถ่จะให้ฆ่าฟัน ชีวันลูกข้าจะมรณา ฯ
๏ เมื่อนั้น พระสุริย์วงศ์องค์นารายณ์นาถา
ได้ฟังถ้อยคำนางกัลยา อุราร้อนรุมดั่งสุมไฟ
จึ่งมีมธุรสอันสุนทร ดูก่อนเยาวยอดพิสมัย
ควรหรือแก้วตาไม่อาลัย มาตัดรอนได้ถึงเพียงนี้
แต่เฝ้าวอนอ่อนง้อก็หนักหนา อนิจจาไม่คิดเอ็นดูพี่
อกเอ้ยจะอยู่ไปไยมี ให้หนักแผ่นปถพีไม่ต้องการ
เสียแรงเป็นวงศ์จักรพรรดิ ไม่มีความสวัสดิ์เกษมศานต์
ดั่งคนชาติข้าสาธารณ์ แสนทุกข์ทรมานลำบากใจ
จะคืนเมืองก็อายแก่ไพร่ฟ้า หญิงชายถ้วนหน้าจะสรวลได้
สู้ตายไม่กลับเข้าเวียงชัย จะบรรลัยอยู่ริมกุฎี
เจ้าค่อยอยู่เถิดสีดาเอ๋ย ทรามเชยอย่าจองเวรพี่
สิ้นบุญสิ้นกรรมกันวันนี้ ว่าพลางภูมีก็โศกา ฯ
๏ เมื่อนั้น นางสีดาผู้ยอดเสน่หา
ได้ฟังสมเด็จพระภัสดา โศกาครวญครํ่ารำพัน
ให้หวาดหวั่นวิญญาณ์รำพึงคิด อันองค์พระจักรกฤษณ์รังสรรค์
อวตารมาล้างอาธรรม์ ที่มันเป็นเสี้ยนสุธาธาร
อันหมู่เทวาสุรารักษ์ นักสิทธ์เป็นสุขทุกสถาน
ฝ่ายพระมงกุฎกุมาร ก็เป็นหน่ออวตารธิบดี
จะสืบสุริย์วงศ์พงศ์ประยูร ตามในไวกูณฐ์เรืองศรี
เป็นปิ่นอยุธยาธานี ผ่านบุรีสืบวงศ์เทวัญ
แม้นว่าจะมิยอมถวาย พระนารายณ์จะม้วยอาสัญ
คิดแล้วนบนิ้วบังคมคัล ทรงธรรม์อย่าโศกโศกา
อันสองโอรสเยาวเรศ ดั่งดวงเนตรข้าบาททั้งซ้ายขวา
ขอถวายไว้ใต้บาทา ให้เคืองวิญญาณ์พระภูมี
ว่าแล้วจึ่งองค์นงลักษณ์ ตรัสเรียกลูกรักทั้งสองศรี
พ่อจงมาหาชนนี ถวายอัญชุลีพระสี่กร ฯ
๏ เมื่อนั้น สองพระกุมารชาญสมร
ได้ฟังสมเด็จพระมารดร พากันบทจรออกมา ฯ
๏ ครั้นถึงจึ่งประณตบทบงสุ์ พระบิตุรงค์ธิราชนาถา
ทั้งองค์สมเด็จพระมารดา สองราชื่นชมยินดี ฯ
๏ เมื่อนั้น พระอวตารทรงสวัสดิ์รัศมี
เห็นสองโอรสผู้ฤทธี ภูมีเบิกบานสำราญใจ
ดั่งอมรินทร์ปิ่นเกศสุรารักษ์ เอาคู่จักรวิเชียรมายื่นให้
จึ่งประคองสองราชบุตรไว้ กอดจูบลูบไล้ไปมา
พระพินิจพิศพักตร์พระมงกุฎ แสนรักสุดแสนเสน่หา
แล้วพิศดูพระลบอนุชา ยิ่งโสมนัสสาพันทวี
รับขวัญพลางชำเลืองนัยน์เนตร ดูองค์อัคเรศมเหสี
ชลนัยน์ไหลหลั่งลงทันที ภูมีสะท้อนถอนใจ ฯ
๏ เมื่อนั้น นางสีดาผู้ยอดพิสมัย
ดูสองลูกยาก็อาลัย อรไทจึ่งมีวาจา
โอ้ว่าดูก่อนพ่อทรามรัก ดวงจักษุแม่ทั้งซ้ายขวา
ครั้งนี้จะจากอกมารดา พระบิตุรงค์จะพาเข้าธานี
ครั้นแม่มิยอมถวายเล่า พระผ่านเกล้าจะเคืองบทศรี
พี่น้องเจ้าไปจงดี อย่ามีโรไคภัยพาล
แต่ตัวแม่นี้จะสู้ยาก ลำบากอยู่ในไพรสาณต์
พึ่งพระอัยกาอาจารย์ เยาวมาลย์สั่งพลางทางโศกา ฯ
๏ เมื่อนั้น ทั้งสองพระโอรสา
ได้ฟังพระราชมารดา ให้หวาดหวั่นวิญญาณ์ตะลึงไป
ทั้งยินดีทั้งทุกข์นั้นกึ่งกัน จะกลั้นนํ้าเนตรไว้ไม่ได้
โศกากราบทูลด้วยอาลัย ลูกไม่เคยไกลพระชนนี
แม่ลูกแสนยากอนาถนัก ได้พึ่งพักอาศัยพระฤๅษี
เลี้ยงกันทุกวันทุกราตรี สุดที่จะจากพระบาทา
ลูกยังมิได้สนองคุณ ซึ่งการุญชุบเกล้าเกศา
ทั้งองค์สมเด็จพระอัยกา ก็จะแสนเวทนาอาลัย ฯ
๏ เมื่อนั้น นางสีดาผู้ยอดพิสมัย
ได้ฟังสะท้อนถอนใจ อรไทจึ่งมีพจมาน
โอ้ว่าเจ้าดวงชีวิต สุดคิดแม่แล้วยอดสงสาร
สุดปัญญาที่จะขัดพระโองการ ของพระอวตารธิบดี
พ่ออย่าแสนโศกโศกา ถึงมารดาเลยนะโฉมศรี
ใช่ตายจากกันเมื่อไรมี จงภักดีต่อองค์พระบิดร
ตัวเจ้าเป็นหน่อพระจักรภุช ฤทธิรุทรชำนาญในการศร
จะได้สืบสุริย์วงศ์พระสี่กร ในพระนครอยุธยา ฯ
๏ เมื่อนั้น ทั้งสองพระโอรสา
สุดที่จะขัดพระวาจา โศการํ่าไรพันทวี
โอ้ว่าพระมารดาเจ้า จะโศกเศร้าถึงลูกทั้งสองศรี
จะทนทุกข์ทุกทิวาราตรี จะมีแต่ซูบผอมตรอมใจ
ถึงลูกไปได้ผ่านเมืองฟ้า จะมีความปรีดาก็หาไม่
จะกินแต่นํ้าตาเป็นนิจไป ด้วยไกลเบื้องบาทพระมารดร
โอ้ว่าเจ้าลบน้องแก้ว กรรมของเราแล้วแต่ปางก่อน
สุดรู้สุดคิดสุดอาวรณ์ จะผันผ่อนก็ขัดสนนัก
นิจจาเอ๋ยจะทำไฉนดี ทุกข์เราครั้งนี้เพียงอกหัก
รํ่าพลางทั้งสองเยาวลักษณ์ ซบพักตร์ลงทรงโศกา ฯ
๏ เมื่อนั้น พระสุริย์วงศ์องค์นารายณ์นาถา
เห็นโอรสรํ่ารักพระมารดา ผ่านฟ้าเศร้าสร้อยละห้อยใจ
พระจึ่งโอบอุ้มขึ้นใส่ตัก จูบพักตร์เช็ดชลเนตรให้
ปลอบพลางรับขวัญด้วยอาลัย ดวงใจจงฟังพ่อพาที
อันตัวบิตุเรศนี้เล่า กับมารดาเจ้าทั้งสองศรี
แสนรักดั่งดวงชีวี เป็นที่ร่วมสุขร่วมทุกข์กัน
แสนยากลำบากเวทนา อยู่ที่ในป่าพนาสัณฑ์
แต่เวรหลังหากติดตามทัน เผอิญให้ฆ่าฟันอรไท
พ่อผิดก็รับตามผิด จะคิดเมตตาบ้างก็หาไม่
อันความทุกข์แสนทุกข์ทับใจ เห็นเจ้าจะได้ชูชีวา
พ่อจะพาลูกรักไปธานี เฝ้าสามอัยกีเสน่หา
แม้นคิดถึงชนนีจึ่งกลับมา เจ้าอย่าโศกาอาวรณ์ ฯ
๏ เมื่อนั้น สองราชกุมารชาญสมร
ได้ฟังสมเด็จพระบิดร มีราชสุนทรวาที
ดั่งอำมฤตฟ้ามารดลง เย็นองค์เย็นเกล้าทั้งสองศรี
ยอกรถวายอัญชุลี มิรู้ที่สนองพระโองการ ฯ
๏ เมื่อนั้น นางสีดาเยาวยอดสงสาร
ได้ฟังสมเด็จพระอวตาร ผ่านฟ้าปลอบองค์พระลูกยา
จึ่งมีพระราชเสาวนีย์ สองศรีแม่สุดเสน่หา
พ่อจะไปด้วยองค์พระบิดา แก้วตาอย่าได้ประมาทใจ
หมั่นเฝ้าเช้าเย็นให้เป็นนิจ ราชกิจตริตรองเอาใจใส่
สามพระอัยกีคือฉัตรชัย เป็นเฉลิมอยู่ในธานี
เจ้าจงอุตส่าห์ปรนนิบัติ ประดิพัทธ์ต่อเบื้องบทศรี
สิ่งใดอย่าให้ราคี พึงเพียงภักดีทุกเวลา
ฝากตัวแก่อาเจ้าทั้งสาม ให้พระองค์มีความเสน่หา
อันหมู่มนตรีเสนา โยธาทหารนอกใน
อย่าหยาบช้าการุญจงรอบคอบ ใครชอบช่วยทูลบำเหน็จให้
สงครามอย่ากลัวบรรลัย จงไว้เกียรติยศในธาตรี
ทำตามสุริย์วงศ์พระทรงศร ให้ไพร่ฟ้าประชากรเกษมศรี
พ่อจงจำคำชนนี จะมีแต่ประเสริฐเพริศพราย
จะได้เป็นฉัตรแก้วเย็นภพ เลิศลบกษัตริย์ทั้งหลาย
ให้ศัตรูหมู่เข็ญวอดวาย สายสวาทจงไปสถาวร ฯ
๏ เมื่อนั้น สองพระกุมารชาญสมร
ได้ฟังสมเด็จพระมารดร ก้มเกล้ารับพรแล้วถอนใจ ฯ
๏ เมื่อนั้น พระวัชมฤคอาจารย์ใหญ่
นั่งชักประคำพึมพำไป อยู่ในอรัญกุฎี
ครั้นเห็นเพลาสายัณห์ สุริย์ฉันบ่ายคล้อยรัศมี
จับได้ไม้เท้าพัชนี ออกมายังสี่กษัตรา ฯ
๏ เมื่อนั้น พระสุริย์วงศ์องค์นารายณ์นาถา
กราบลงแทบเบื้องบาทา พระมหาดาบสยศไกร
แล้วว่าซึ่งข้ามาพบพาน เยาวมาลย์ผู้ยอดพิสมัย
เพราะพระอัยกาเลี้ยงไว้ คุณนั้นใหญ่หลวงพันทวี
หลานได้ทำผิดมาว่าวอน ก็ตัดรอนข้าบาทบทศรี
ให้แต่โอรสทั้งสองนี้ ไปยังบุรีกับนัดดา ฯ
๏ เมื่อนั้น พระมงกุฎกุมารเชษฐา
ทั้งองค์พระลบอนุชา เห็นพระอัยกาก็อาลัย
จึ่งกราบลงแทบบาทบงสุ์ ต่างทรงกันแสงสะอื้นไห้
แล้วว่านัดดาจะลาไป ยังในอยุธยาพระบุรี
ขอฝากสมเด็จพระแม่เจ้า อันบังเกิดเกล้าเกศี
พระองค์จงโปรดปรานี อย่าให้มีเหตุเภทพาล ฯ
๏ เมื่อนั้น พระมุนีผู้ปรีชาหาญ
ได้ฟังสองราชกุมาร สงสารปลอบไปด้วยวาจา
อันพระชนนีของเจ้า เป็นธุระตาเฒ่าจะรักษา
มิให้มีภัยบีฑา หลานอย่าอาวรณ์ร้อนใจ
ว่าแล้วอำนวยอวยพร จงเรืองฤทธิรอนแผ่นดินไหว
บรรดาศัตรูหมู่ภัย ให้อยู่ในหัตถาทั้งธาตรี ฯ
๏ เมื่อนั้น จึ่งพระพี่น้องทั้งสองศรี
น้อมเกล้ารับพรสวัสดี ชุลีกรกราบบาทพระอาจารย์
แล้วบังคมสมเด็จพระมารดร ให้อาวรณ์วิโยคสงสาร
พระองค์ค่อยอยู่สำราญ ตัวข้าบทมาลย์จะขอลา ฯ
๏ เมื่อนั้น พระจักรรัตน์แก้วนาถา
กราบลงแทบเบื้องบาทา องค์พระมหามุนี
แล้วมีมธุรสอันสุนทร ดูก่อนสีดามารศรี
น้องรักค่อยอยู่จงดี ที่ในศาลาพระอาจารย์
อันตัวพี่นี้จะลาเจ้า คืนเข้าอยุธยาราชฐาน
กับสองโอรสผู้ชัยชาญ เยาวมาลย์อย่าทรงโศกา
สั่งพลางพิศพักตร์อัคเรศ พระทรงเดชเศร้าโทมนัสสา
ชลเนตรคลั่งคลอนัยนา อุราอัดอั้นพันทวี
กรขวานั้นจูงพระมงกุฎ เอกองค์ราชบุตรเรืองศรี
กรซ้ายจูงพระลบจรลี องค์พระมุนีก็ตามไป ฯ
๏ ครั้นถึงสุวรรณพลับพลา จึ่งนิมนต์พระมหาอาจารยํใหญ่
ขึ้นนั่งเหนืออาสน์อำไพ ภูวไนยนบนิ้วมัสการ ฯ
๏ เมื่อนั้น พระฤๅษีผู้ปรีชาหาญ
จึ่งว่าดูก่อนพระอวตาร รูปนี้สงสารพระนัดดา
เคยอยู่ด้วยตาทั้งสององค์ เที่ยวเล่นในดงแดนป่า
แต่น้อยจนค่อยจำเริญมา ราชกิจอิศราไม่แจ้งใจ
แม้นมาตรผิดพลั้งจงสั่งสอน ด้วยอ่อนปัญญาอัชฌาสัย
จะได้สืบสุริย์วงศ์พระองค์ไป เป็นหลักชัยปิ่นโลกธาตรี
แล้วฝากสามน้องพระทรงจักร จงเอ็นดูหลานรักทั้งสองศรี
เหมือนบุตรสุดสวาทในอินทรีย์ ปรานีอย่าได้ฉันทา
ตัวเจ้าก็เป็นกำพร้าแม่ เห็นแต่บิตุเรศนาถา
กับสามพระองค์ผู้เป็นอา เมตตาก็จะสุขสถาวร ฯ
๏ เมื่อนั้น พระกฤษณุรักษ์ทรงศร
กับสามอนุชาฤทธิรอน ได้ฟังสุนทรพระนักพรต
ต่างองค์ถวายอภิวาทน์ กราบลงแทบบาทบงกช
แล้วกล่าววาทีมธุรส สนองพจนารถพระสิทธา
พระองค์อย่าได้ทุกข์ร้อน จงถาวรจำเริญสุขา
อันสองพระราชกุมารา ข้ารักดั่งดวงตาดวงใจ
มาตรแม้นเดือนดาวในอากาศ ปรารถนาก็จะเอามาให้
ถึงวิมานเทวาสุราลัย ชอบใจแล้วมิให้อนาทร
แต่พระองค์จงได้กรุณา ขอฝากนางสีดาดวงสมร
ให้อยู่เป็นสุขถาวร ช่วยผันผ่อนโน้มน้าวเทวี
ถ้าจะสิ้นแค้นสิ้นโกรธ ก็เพราะโพธิสมภารพระฤๅษี
ตัวข้าพี่น้องทั้งนี้ จะได้มีความสุขสืบไป ฯ
๏ เมื่อนั้น องค์พระมหาอาจารย์ใหญ่
ได้ฟังจึ่งตอบไปทันใด อันองค์อรไทนางสีดา
ตัวเจ้าก็เป็นมารดร เทวัญอัปสรถ้วนหน้า
ดั่งวิเชียรตกพื้นพระสุธา อย่าสงกาที่จะมีราคี
ตาจะช่วยว่ากล่าวนงลักษณ์ พระทรงจักรอย่าหม่นหมองศรี
จะเลี้ยงรักษานางเทวี มิให้มีความอนาทร
พระองค์จงไปจำเริญสวัสดิ์ ทั้งหกกษัตริย์สโมสร
ศัตรูอย่าต่อฤทธิรอน จงขจรพระเดชทั้งแดนไตร
ครั้นอวยพรแล้วพระอาจารย์ เอ็นดูหลานมิใคร่จะมาได้
จำเป็นจำลาภูวไนย กลับไปยังที่กุฎี ฯ
๏ เมื่อนั้น พระพรตพระลักษมณ์เรืองศรี
ทั้งพระสัตรุดผู้ฤทธี ยินดีดั่งได้สมบัติฟ้า
ต่างองค์ต่างอุ้มหลานรัก จูบพักตร์ด้วยใจเสน่หา
รับขวัญเชยชมภิรมยา ต่างมีพจนารำพันไป
อนิจจาอาไม่รู้จักเจ้า ขวัญข้าวผู้ยอดพิสมัย
หลงรบสู้กันปิ้มบรรลัย หากบุญจึ่งไม่วายปราณ
ทั้งเทเวศก็ช่วยป้องกัน หวังให้อัศจรรย์ทุกทิศานต์
มิเสียทีเป็นหน่อพระอวตาร ศรศิลป์เชี่ยวชาญชำนาญนัก
สมเป็นปิ่นกษัตริย์ในธาตรี สมศรีสุริย์วงศ์ทรงจักร
สมเกียรติอิศรารังรักษ์ สมเป็นหลักโลกสืบไป ฯ
๏ เมื่อนั้น สองกุมารผู้มีอัชฌาสัย
กราบบาททั้งสามภูวไนย แล้วทูลด้วยใจภักดี
ซึ่งทรงเมตตาการุญ พระคุณล้นเกล้าเกศี
ตัวข้าเป็นเด็กได้ราวี โทษนี้หนักพ้นคณนา
พระองค์ผู้ทรงศักดาเดช จงโปรดเกศอภัยโทษา
ข้าผู้ฉลองรองบาทา อย่าให้เป็นเวราแก่หลานรัก ฯ
๏ เมื่อนั้น สามกษัตริย์สุริย์วงศ์ทรงจักร
ได้ฟังมีความยินดีนัก แสนรักเพิ่มพ้นพันทวี
จึ่งมีมธุรสบัญชา เจ้าดวงนัยนาทั้งสองศรี
จะเร่าร้อนฤทัยไปไยมี อานี้ไม่ถือโทษภัย ฯ
๏ บัดนั้น พญาอนุชิตทหารใหญ่
สุมันตันเสนานอกใน มีใจชื่นชมภิรมยา
ต่างคนประณตบทบงสุ์ หน่อพระหริวงศ์นาถา
เกลื่อนกลาดทั้งหน้าพลับพลา สรรเสริญฤทธาบารมี
แต่ขุนกระบี่วายุบุตร กอดบาทพระมงกุฎเรืองศรี
ทูลไปด้วยใจยินดี ข้านี้มิได้แจ้งการ
ว่าพระองค์เป็นหน่อพระจักรภุช จึ่งเข้าสัประยุทธ์หักหาญ
ทำโดยหยาบช้าสามานย์ ขอประทานจงได้เมตตา
อดซึ่งโทษาแห่งข้าบาท อย่ามีอาฆาตไปภายหน้า
จะได้รองใต้เบื้องบาทา ไปกว่าจะสิ้นชีวี ฯ
๏ เมื่อนั้น พระมงกุฎทรงสวัสดิ์รัศมี
ฟังลูกพระพายพาที มีความโสมนัสแล้วตอบไป
ธรรมดารณรงค์ในสงคราม จะคุมโทษถือความกระไรได้
ต่างตนต่างหมายจะเอาชัย เป็นวิสัยทั่วโลกโลกา
ใครมีเดชาวราวุธ สัประยุทธ์ถ้อยทีสำแดงกล้า
ตัวท่านกับเราก็ศักดา หากว่าไม่รู้จักกัน
อย่าคิดกินแหนงแคลงใจ ในความรังเกียจเดียดฉันท์
จะเป็นเพื่อนรองบาทพระทรงธรรม์ ไปกว่าชีวันจะวายปราณ ฯ
๏ เมื่อนั้น พระจักรีผู้ปรีชาหาญ
เห็นสามอนุชาชัยชาญ กับพญาหนุมานผู้ศักดา
พิศวาสสองราชโอรส พระทรงยศแสนโสมนัสสา
จึ่งมีพระราชบัญชา ตรัสสั่งเสนาสุมันตัน
ควรเราจะเลิกกองทัพ กลับเข้านิเวศน์เขตขัณฑ์
จงเตรียมม้ารถคชกรรม์ โยธาทั้งนั้นให้พร้อมไว้ ฯ
๏ บัดนั้น สุมันตันเสนาผู้ใหญ่
รับสั่งพระองค์ทรงฤทธิไกร บังคมไหว้แล้วรีบออกมา ฯ
๏ จัดกันตามหมวดตามกอง ตั้งเป็นทิวท่องทั้งซ้ายขวา
โดยกระบวนพยุหยาตรา เสร็จตามบัญชาพระจักรี ฯ
๏ เมื่อนั้น พระหริวงศ์ทรงสวัสดิ์รัศมี
ชวนสามอนุชาร่วมชีวี กับสองศรีพระราชโอรส
สระสรงทรงเครื่องอลงการ์ รจนาล้วนแล้วด้วยแก้วหมด
งามดั่งเทวาในโสฬส เสด็จมาขึ้นรถพร้อมกัน ฯ
๏ อันพระกุมารทั้งสององค์ ทรงรถบิตุรงค์รังสรรค์
ให้เคลื่อนโยธาจรจรัล ไปตามอารัญมรคา ฯ
๏ เดินพลางทางชมโอรส พระทรงยศเศร้าโทมนัสสา
แสนคะนึงตรึงตรอมวิญญาณ์ ถึงโฉมสีดายุพาพาล
แล้วฝืนพักตร์ทอดทัศนาไป ชมพรรณนกไม้ในไพรสาณฑ์
ชี้หัตถ์ตรัสมีโองการ บอกสองกุมารให้แลดู
พระมงกุฎว่าโอ้น้องรัก สาลิกาฟักลูกอยู่ทั้งคู่
เหมือนพระมารดาโฉมตรู อุ้มชูเลี้ยงเราแต่เยาว์มา
พระบิตุเรศเห็นนกนางนวล หวนถึงอัคเรศเสน่หา
อนิจจาปานนี้นางสีดา จะครวญถึงลูกยาด้วยอาลัย
พระลบเห็นนกยูงทอง พลัดแม่เร่ร้องโหยไห้
ชี้บอกพระเชษฐายาใจ เหมือนเราไกลอกพระมารดร
พระทรงจักรแลเห็นนกหว้า ดั่งว่าวอนนางสีดาดวงสมร
ทอดถอนฤทัยภูธร อาวรณ์ถึงองค์เทวี
พระมงกุฎฟังการเวกร้อง แล้วว่าเจ้าลบน้องรักพี่
สำเนียงเหมือนเสียงพระชนนี ตรัสเรียกเราที่ศาลา
พระจักรแก้วเห็นนกรังนาน เหมือนเริศร้างเยาวมาลย์เสน่หา
ยิ่งสลดระทดวิญญาณ์ ผ่านฟ้าเร่งพลเข้าเวียงชัย ฯ
๏ บัดนั้น หญิงชายชาวเมืองน้อยใหญ่
แจ้งว่าพระตรีภูวไนย ไปจับกุมารชาญฉกรรจ์
ไม่เป็นศัตรูหมู่ขบถ คือพระโอรสรังสรรค์
บัดนี้พระองค์ทรงธรรม์ รับพระลูกนั้นเข้ามา
ต่างคนโสมนัสเปรมปรีดิ์ ทั้งเข็ญใจผู้ดีถ้วนหน้า
บอกกันอื้ออึงเป็นโกลา วิ่งมาคอยดูพระทรงฤทธิ์ ฯ
๏ นั่งแน่นตามแนวแถวถนน เกลื่อนกล่นซับซ้อนอกนิษฐ์
สิ่งของตกหายก็ไม่คิด แต่ตั้งตาพินิจพิศไป
เห็นเกณฑ์แห่ล่วงเข้าประตูเมือง เป็นคู่เคียงเรียงเนื่องงามไสว
ธงฉานคั่นริ้วธงชัย อำไพเครื่องสูงจามร
งามรถงามทศโยธี งามพระจักรีทรงศร
งามสองโอรสดั่งจันทร งามพระพรตฤทธิรอนจำเริญตา
งามทั้งพระลักษมณ์วรนุช งามพระสัตรุดดั่งเลขา
งามพร้อมสมวงศ์อิศรา ใต้ฟ้าไม่มีใครเทียมทัน
ต่างคนอวยชัยถวายพร ชุลีกรแซ่ซ้องเกษมสันต์
ขอให้ผาสุกทุกนิรันดร์ เป็นฉัตรกั้นโลกาธาตรี ฯ
๏ เมื่อนั้น พระสุริย์วงศ์องค์นารายณ์เรืองศรี
ครั้นถึงซึ่งราชธานี พร้อมหมู่โยธีเสนา
จึ่งให้ประทับกับเกยแก้ว แล้วจูงกรสองโอรสา
ขึ้นเฝ้าสมเด็จพระมารดา สามพระอนุชาก็ตามไป ฯ
๏ นั่งลงแทบใกล้บาทบงสุ์ ต่างองค์โอนเกศบังคมไหว้
พระชนนีทั้งสามอรไท ที่ในปราสาทสุรกานต์ ฯ
๏ เมื่อนั้น นางเกาสุริยายอดสงสาร
นางไกยเกษีเยาวมาลย์ ทั้งนงคราญสมุทรเทวี
เห็นพระรามกับสามอนุชา พาองค์กุมาราทั้งสองศรี
ทรงโฉมเสาวภาคย์ทั้งอินทรีย์ ทั่วตรีโลกาไม่เทียมทัน
เพ่งพิศดูทรงส่งสถาน เหมือนพระอวตารรังสรรค์
อันรูปทรงกุมารทั้งสองนั้น ไม่ผิดเพี้ยนกันประหลาดนัก
จึ่งตรัสถามองค์พระทรงศร ดูก่อนพ่อผู้สิทธิศักดิ์
เจ้ากับอนุชายุพาพักตร์ ไปตามปรปักษ์ใจพาล
เสร็จศึกแล้วหรือจึ่งกลับมา ยังมหานิเวศน์ราชฐาน
อันซึ่งสองราชกุมาร งามปานดั่งบุตรหัสนัยน์
น้อยน้อยทั้งคู่น่ารัก ทรงลักษณ์ไม่มีที่เปรียบได้
ถิ่นฐานนามวงศ์พงศ์ใคร ได้มาแต่ไหนดังนี้ ฯ
๏ เมื่อนั้น องค์พระหริรักษ์เรืองศรี
ได้ฟังสมเด็จพระชนนี ชุลีกรสนองพระวาจา
ลูกนี้ยกตามออกไป ถึงในอารัญราวป่า
ได้รบกับสองกุมารา สาตราศรศิลป์ไม่กินกัน
มีความสงสัยไถ่ถาม ถึงวงศ์นามนิเวศน์เขตขัณฑ์
จึ่งแจ้งว่าสีดาวิลาวัณย์ เจ้าลักษมณ์ฟาดฟันไม่บรรลัย
นางไปพึ่งพักปรนนิบัติ พระวัชมฤคอาจารย์ใหญ่
ยังกาลวาตกุฎีไพร จนได้คลอดองค์พระโอรส
ไม่มีอันตรายโรคา ด้วยบุญญาพระมหาดาบส
ค่อยจำเริญศักดิ์สิริยศ จนกำหนดชันษาได้สิบปี
ผู้พี่นี้ชื่อว่ามงกุฎ เป็นบุตรในครรภ์นางโฉมศรี
เจ้าลบก็ลูกของเทวี พระมุนีชุบเป็นอนุชา
ตัวลูกกับนางได้พบกัน แต่รำพันปลอบโยนก็หนักหนา
เคียดแค้นตัดไปไม่เข้ามา สุดที่จะว่าวอนให้อ่อนใจ
จึ่งขอสองราชโอรสรัก นงลักษณ์จำเป็นจำให้
ทูลพลางพลางคิดอาลัย ภูวไนยซบพักตร์ลงโศกี ฯ
๏ บัดนั้น สามพระมารดาโฉมศรี
ได้แจ้งแห่งคำพระจักรี มีความแสนโสมนัสนัก
จึ่งส้วมสอดกอดสองสุริย์วงศ์ ต่างองค์ต่างอุ้มขึ้นใส่ตัก
รับขวัญจุมพิตด้วยความรัก นงลักษณ์จึ่งกล่าววาจา
น้อยน้อยเท่านี้หรือมีฤทธิ์ อำนาจศรสิทธิ์แกล้วกล้า
แผลงสนั่นเลื่อนลั่นโลกา สมวงศ์อิศราเรืองชัย
เมื่อพ่อเจ้าให้ฆ่าชนนี ทั้งสามอัยกีหารู้ไม่
ต่อรุ่งรางสางแสงอโณทัย จึ่งให้ทราบแจ้งเหตุการณ์
ตกใจดั่งหนึ่งเศียรขาด ดั่งพญามัจจุราชสังหาร
ย่าคิดว่าสิ้นสุดปราณ สงสารรํ่ารักทุกคืนวัน
เดชะกุศลหนหลัง ชีวังไม่ม้วยอาสัญ
ซึ่งมารดาเจ้าอยู่อารัญ ได้ทุกข์ยากนั้นประการใด ฯ
๏ เมื่อนั้น พระกุมารผู้มีอัชฌาสัย
สะอื้นพลางพลางทูลสนองไป อันความไร้ขององค์พระมารดา
แสนเทวษแสนทุกข์แสนลำบาก แสนยากแสนกันดารอยู่ในป่า
จนพระกายซูบเศร้าโรยรา แต่ผ้าจะรองนอนก็ไม่มี
เมื่อองค์สมเด็จพระบิตุราช จะรับข้าเบื้องบาททั้งสองศรี
มาจากอรัญกุฎี พระชนนีโศกาจาบัลย์
บัดนี้ก็อยู่แต่ผู้เดียว เปล่าเปลี่ยวพระทัยโศกศัลย์
วังเวงวิเวกในไพรวัน จะเห็นแต่นักธรรม์อัยกา
อนิจจาเกิดมาไม่วายเทวษ เมื่อแรกไร้บิตุเรศนาถา
มาได้พึ่งบาทพระบิดา แล้วกำพร้าพลัดพระชนนี
ทูลพลางสะท้อนถอนใจ ชลนัยน์นองเนตรทั้งสองศรี
ซบพักตร์สะอื้นโศกี ดั่งหนึ่งชีวีจะวายปราณ ฯ
๏ เมื่อนั้น สามพระอัยกียอดสงสาร
ได้ฟังส้วมกอดพระกุมาร นงคราญรำพันโศกา
โอ้ว่าสีดาของแม่เอ๋ย กระไรเลยได้ยากเป็นหนักหนา
เคยอยู่เสวยสุขทุกเวลา ในไอศวรรยาธานี
ประกอบด้วยสมบัติพัสถาน ยศศักดิ์บริวารสาวศรี
บำเรอทุกทิวาราตรี โบกปัดพัดวีเรียงรัน
จะไปไหนข้าไทก็พร้อมหน้า ย่อมทรงสีวิกาเฉิดฉัน
ครั้งนี้จากไปอยู่ไพรวัน สารพันทุกข์ยากลำบากใจ
เสียแรงเจ้าเกิดในโกเมศ มาได้ทุกข์เทวษหาควรไม่
อกเอ๋ยจะทำประการใด รํ่าพลางสะอื้นไห้ไปมา ฯ
๏ เมื่อนั้น พระหริวงศ์องค์นารายณ์นาถา
เห็นสามสมเด็จพระมารดา กับโอรสโศการักกัน
ให้สลดระทดพระทัยนัก คิดถึงนงลักษณ์ผู้เมียขวัญ
ร้อนรุมกลุ้มใจดั่งไฟกัลป์ พระทรงธรรม์เพียงสิ้นสมประดี
แล้วจึ่งถวายบังคมลา จูงกรลูกยาทั้งสองศรี
ยุรยาตรนาดกรายจรลี ไปปราสาทมณีอลงการ ฯ
๏ ลดองค์ลงเหนือบัลลังก์อาสน์ อันโอภาสด้วยดวงมุกดาหาร
จึ่งสั่งสุมันตันผู้ปรีชาญ ทั้งท้าวเจ้าพนักงานข้างใน
จงจัดนางกษัตริย์สุริย์วงศ์ ที่ซื่อตรงมีอัธยาศัย
ร้อยยี่สิบแปดจำเริญวัย ให้เป็นพี่เลี้ยงพระลูกยา
สตรีที่จะได้ใช้สอย สิบร้อยล้วนมียศถา
ทั้งกุมารน้อยน้อยโสภา บุตรมหาเสนามนตรี
จงได้ถ้วนหมื่นหกพัน อันมีรูปทรงส่งศรี
แต่ล้วนชันษาสิบปี ให้ลูกกูพี่น้องผู้ชัยชาญ ฯ
๏ บัดนั้น สุมันตันผู้ปรีชาหาญ
กับท้าวนางต่างรับพระโองการ ประณตบทมาลย์แล้วรีบมา ฯ
๏ ข้างในเลือกสรรนางกษัตริย์ แล้วจัดหญิงที่มียศถา
ข้างหน้าเก็บบุตรเสนา ล้วนชันษาได้สิบปี
ครบตามพระราชบรรหาร องค์พระอวตารเรืองศรี
ต่างพากุมารแลนารี ไปถวายยังที่พระโรงคัล ฯ
๏ เมื่อนั้น พระสุริย์วงศ์องค์นารายณ์รังสรรค์
ครั้นสิ้นรังสีรวีวรรณ แสงจันทร์จำรัสอัมพร
ดวงดาวลอยเลื่อนเกลื่อนกลาด รัศมีโอภาสประภัสสร
ก็พาสองลูกรักฤทธิรอน บทจรเข้าห้องไสยา ฯ
๏ เอนองค์ลงเหนือบัลลังก์อาสน์ ภูวนาถเศร้าโทมนัสสา
กอดสองโอรสร่วมชีวา แนบไว้ซ้ายขวาพระอินทรีย์
ชลนัยน์คลั่งคลอดวงเนตร แสนเทวษถึงองค์มเหสี
อนิจจาสีดาเทวี ปานนี้จะเป็นประการใด
จะนิทราหรือจะคิดถึงโอรส หรือจะทรงกำสรดละห้อยไห้
หรือจะคิดแค้นพี่ทวีไป หรือจะค่อยคลายใจที่โกรธา
แต่คิดคิดก็แสนสุดคิด ร้อนจิตทั่วผิวมังสา
อกเอ๋ยจะมีแต่เวทนา จะทนทุกข์ทรมาเป็นนิรันดร์
ชะรอยชาติก่อนเราพรากสัตว์ ให้พลัดคู่ร้างความเกษมสันต์
เวรนั้นจึ่งตามมาทัน ให้พรากจากกันไปทั้งรัก
อกเอ๋ยครั้งนี้ไม่มีสุข แสนทุกข์แสนเทวษดั่งต้องจักร
ครวญพลางชลเนตรคลอพักตร์ กอดสองลูกรักหลับไป ฯ
๏ ครั้นพระสุริยาเรื่อรอง แสงทองกลบแสงแขไข
เสียงวิหคไก่แก้วจับใจ ฆ้องชัยย่ำรุ่งเวลา
พระตื่นจากที่ไสยาสน์ สรงพักตร์วิลาสดั่งเลขา
แต่งองค์ทรงเครื่องอลงการ์ สำหรับกษัตราธิบดี
แล้วพาสองราชโอรส จากแท่นอลงกตเรืองศรี
ยุรยาตรนาดกรจรลี เสด็จออกจากที่พระโรงชัย ฯ
๏ พร้อมหมู่เสนาพฤฒามาตย์ กระวีราชสุริย์วงศ์น้อยใหญ่
จึ่งมีพระบัญชาตรัสไป เร่งให้หาโหรเข้ามา ฯ
๏ บัดนั้น ขุนตำรวจผู้มียศถา
ก้มเกล้ารับราชบัญชา ก็รีบออกมาทันที ฯ
๏ ครั้นถึงบ้านโหรผู้ใหญ่ ก็ร้องเรียกเข้าไปอึงมี่
ว่าพระองค์ผู้ทรงธรณี ให้หาไปยังที่พระโรงคัล ฯ
๏ บัดนั้น ฝ่ายโหราจารย์คนขยัน
เล่นสกากับเมียอยู่ด้วยกัน พนันเสียขนตาก็อายใจ
ตำรวจเรียกมาเป็นหลายหน สาละวนทุบตีแก้ไข
ยายเอ๋ยสองสี่นี้เรือนใน ที่นี้กูจะได้ขนตา
แต่เถียงกันไปมาอุตลุด จนเขาเข้ายุดฉุดคร่า
ตกใจก็ทิ้งลูกสกา ฉวยคว้าสมปักเข้าพันกาย
ค้นหาตำราอยู่ลนลาน เหยียบกระดานตกล่องล้มหงาย
ครั้นได้เรียกบ่าววุ่นวาย ใจหายวิ่งหอบเข้าไป ฯ
๏ ครั้นถึงจึ่งคลานเข้าไปเฝ้า น้อมเกล้าบังคมประนมไหว้
ท่ามกลางเสนาพลไกร หอบหายใจฟังพระโองการ ฯ
๏ เมื่อนั้น พระจักรีผู้ปรีชาหาญ
ทอดพระเนตรเห็นโหราจารย์ ผ่านฟ้ามีราชวาที
ดูก่อนโหรเฒ่าคนขยัน จงหาวันศุภฤกษ์เรืองศรี
ให้ปลอดอันตรายราคี กูนี้จะสมโภชพระลูกยา ฯ
๏ บัดนั้น ขุนโหรผู้มียศถา
รับสั่งแล้วแก้ตำรา พบแต่ที่ฆ่าปรอทตาย
พลิกไปพลิกมาเป็นหลายหน อลหม่านหน้าซีดใจหาย
เหงื่อไหลหยดย้อยโซมกาย วุ่นวายกลัวเดชพระจักรี
ครั้นพบตำรับสุริยาตร์ ก็ตั้งซึ่งศักราชแลดิถี
ลบบวกคูณหารโดยคัมภีร์ ก็ได้นาทีฤกษ์พระจันทร์
จึ่งน้อมเศียรเกล้าบังคมทูล นเรนทร์สูรปิ่นภพรังสรรค์
เวลารุ่งสีรวีวรรณ ในสิบห้าชั้นมณฑล
ฤกษ์สองต้องสารโสลก อำมฤตโชคศุภผล
ทำการพิธีมงคล จะจำเริญพระชนม์สวัสดี ฯ
๏ เมื่อนั้น พระสุริย์วงศ์องค์นารายณ์เรืองศรี
ฟังโหรถวายฤกษ์นาที จึงสั่งมนตรีสุมันตัน
ตัวท่านผู้ปรีชาชาญ จงจัดการสมโภชเฉลิมขวัญ
อันเครื่องเล่นเต้นรำทั้งนั้น ให้ทันศุภฤกษ์ยามชัย ฯ
๏ บัดนั้น สุมันตันเสนาผู้ใหญ่
รับสั่งพระองค์ทรงภพไตร บังคมไหว้แล้วออกมาทันที ฯ
๏ ครั้นถึงทิมดาบชาววัง จึ่งสั่งนายเวรทั้งสี่
ให้หมายบอกทุกหมู่มนตรี ตามมีพระราชบัญชา ฯ
๏ บัดนั้น ฝ่ายเจ้าพนักงานถ้วนหน้า
แจ้งหมายเร่งบ่าวไพร่มา ตรวจตราจับการพร้อมกัน ฯ
๏ บ้างแต่งไพชยนต์พิมานรัตน์ บัลลังก์อาสน์เศวตฉัตรฉายฉัน
เพดานดารารายสุวรรณ ระย้าแก้วเคียงคั่นพู่พราย
พื้นล่างพรมสุจหนี่ลาด ม่านไขเครือมาศฉานฉาย
บายศรีทองเก้าชั้นพรรณราย แว่นแก้วแพร้วพรายรูจี
หน้าพระลานล้วนโรงมโหรสพ มีครบประกวดกันอึงมี่
ลวดหกตํ่าสูงทุกสิ่งมี ระทาที่ทิวพุ่มดอกไม้ไฟ
แถวถนนนั้นรายราชวัติ ปักฉัตรเบญจรงค์ธงไสว
โรงทานร้านน้ำเนื่องไป เอิกเกริกทั้งในพระนคร ฯ
๏ เมื่อนั้น พระจักรแก้วสุริย์วงศ์ทรงศร
ครั้นรุ่งรางสร่างแสงทินกร ภูธรตื่นจากนิทรา
พร้อมด้วยกษัตริย์สุริย์วงศ์ ให้สององค์พระโอรสา
เข้าที่สระสรงคงคา ซึ่งนำมาแต่ปัญจนที ฯ
๏ เมื่อนั้น องค์พระกุมารทั้งสองศรี
น้อมเศียรรับสั่งด้วยยินดี พากันจรลีมาสรงชล ฯ
๏ พนักงานก็ไขท่อทอง วารีเป็นละอองฝอยฝน
พระพี่เลี้ยงถวายทิพย์สุคนธ์ ปรุงปนเรณูสุมามาลย์
เสร็จแล้วให้ทรงสนับเพลา อันพรายเพราเครือกรองทองประสาน
ภูษาต่างสีโอฬาร ชายไหวสุรกานต์ชายแครง
ตาบทิศทับทรวงสังวาลวรรณ สะอิ้งแก้วกุดั่นจำรัสแสง
ทองกรทับทิมลูกแตง พาหุรัดลายแทงประดับพลอย
ธำมรงค์เรือนเก็จเพชรเหลือง แสงรุ้งอร่ามเรืองดั่งหิ่งห้อย
เกี้ยวมณีโลหิตดวงลอย ดอกไม้ทิศชดช้อยกรรเจียกจร
ห้อยพวงมาลัยสุวรรณมาศ โอภาสนพรัตน์ประภัสสร
งามดั่งสุริยันกับจันทร เขจรหยาดฟ้าลงมาดิน ฯ
๏ เมื่อนั้น พระจักรกฤษณ์ฤทธิรงค์ทรงศิลป์
จึ่งพาสองโอรสร่วมชีวิน ลินลามาเกยอลงการ ฯ
๏ ให้พระราชบุตรทั้งสององค์ ทรงมหาราเชนทร์ฉายฉาน
ฝ่ายองค์สมเด็จพระอวตาร ทรงราชยานอันโอฬาร์
บรรดาเสนาพฤฒามาตย์ แห่แหนเกลื่อนกลาดซ้ายขวา
กลองชนะแตรสังข์เป็นหลั่นมา เสียงก้องโกลานี่นัน
เครื่องสูงชุมสายรายริ้ว มยุรฉัตรธงทิวหลายหลั่น
พระอัยกีสุริย์วงศ์พงศ์พันธุ์ ฝูงสนมกำนัลก็ตามไป ฯ
๏ ครั้นถึงปราสาทอลงกต ให้สองโอรสพิสมัย
นั่งเหนือบัลลังก์อำไพ ภายในเศวตฉัตรรูจี ฯ
๏ ครั้นได้เวลาศุภฤกษ์ ราชครูให้เบิกบายศรี
จึ่งเอาเทียนทองจุดอัคคี ติดแว่นมณีรจนา ฯ
๏ เวียนเอยเวียนเทียน ให้เวียนแต่ซ้ายไปขวา
พระอัยกีสุริย์วงศ์แลเสนา ส่งรับกันมาเนื่องไป
ฆ้องกลองแตรสังข์ประโคมมี่ ขับไม้มโหรีเสียงใส
เถ้าแก่พระสนมกรมใน ถวายชัยให้พรพร้อมกัน
จงทรงศักดาวราเดช เหมือนพระบิตุเรศรังสรรค์
เป็นที่พึ่งมนุษย์เทวัญ ดั่งฉัตรแก้วกั้นธาตรี
อันหมู่พาลาปัจจามิตร อย่าต่อฤทธิ์พ่อได้ทั้งสองศรี
ให้ชันษานั้นยืนโกฏิ์ปี อย่ามีทุกข์โศกโรคภัย ฯ
๏ ครั้นถ้วนเจ็ดรอบโดยตำรับ ดับเทียนแล้วโบกควันให้
ปุโรหิตอ่านมนต์เลิศไกร ถวายชัยเชิญขวัญกุมารา
อ้าขวัญพระหน่อสุริย์วงศ์ ซึ่งหลงท่องเที่ยวอยู่ในป่า
ระเริงชมรุกขชาติดาษดา หมู่วิหคมฤคากิริณี
อ้าพ่ออย่าเพลินเล่นถํ้า ห้วยละหารธารนํ้าคีรีศรี
เชิญมาเสวยสุขสวัสดี ในบุรีดั่งชั้นสุราลัย
พร้อมด้วยสุริย์วงศ์พงศ์ประยูร ไอศูรย์สมบัติไม่นับได้
ปราสาทแก้วปราสาททองอำไพ ดั่งเวไชยันต์จำเริญตา
อ้าพ่อจะได้เป็นปิ่นกษัตริย์ สืบวงศ์จักรพรรดิไปภายหน้า
จงจำเริญศรีสวัสดิ์วัฒนา ปราศจากโรคาอันตราย ฯ
๏ บัดนั้น ฝ่ายการมโหรสพทั้งหลาย
โขนหุ่นละครหญิงชาย บ้างเยื้องกรายกรีดกรฟ้อนรำ
ทั้งโมงครุ่มเทพทองปรบไก่ หกคะเมนแทงวิสัยมวยปลํ้า
ไต่ลวดลอดบ่วงระเบงระบำ มอญรำผาลาชาตรี
บรรดามโหรสพทั้งนั้น ก็แล่นขึ้นพร้อมกันอึงมี่
หญิงชายไพร่ฟ้าทั้งธานี ยินดีดูเล่นเฮฮา ฯ
๏ เมื่อนั้น องค์พระหริรักษ์นาถา
กับสามสมเด็จพระมารดา สุริย์วงศ์พงศาทั้งนั้น
ครั้นเสร็จสมโภชพระกุมาร แสนสำราญภิรมย์เกษมสันต์
ต่างองค์ต่างเสด็จจรจรัล ไปปราสาทสุวรรณอลงกรณ์ ฯ
๏ เมื่อนั้น สองพระกุมารชาญสมร
อยู่ในอยุธยาพระนคร ถาวรมาหลายราตรี
ฝ่ายองค์สมเด็จพระบิตุราช ไสยาสน์อยู่ในแท่นที่
พระพี่น้องสร้อยเศร้าแสนทวี คิดถึงชนนีทุกเวลา
โอ้อนิจจาพระแม่เจ้า จะร้อนเร่าพระทัยถวิลหา
ถึงลูกรักซึ่งจากอกมา จะแสนโศกโศกาอาลัย
ตัวเราทั้งสองได้ความสุข แต่พระแม่ทนทุกข์หม่นไหม้
พระองค์จะซูบผอมตรอมใจ อยู่ในอรัญกุฎี
พระคุณลํ้าฟ้าดินแดน ยังมิได้ทดแทนบทศรี
ควรหรือจากมาดั่งนี้ ชะรอยเรามีเวรา
พระพี่น้องครวญพลางทั้งรันทด สลดใจเศร้าโทมนัสสา
กอดกันกันแสงโศกา ข้างแท่นไสยาพระทรงธรรม์ ฯ
๏ เมื่อนั้น พระกฤษณุรักษ์รังสรรค์
ฟังโอรสโศกาจาบัลย์ รำพันถึงองค์พระชนนี
มิอาจจะกลั้นโศกได้ ยิ่งอาลัยถึงองค์มเหสี
สงสารเป็นพ้นพันทวี พระลุกขึ้นจากที่ไสยา
ชลนัยน์คลอคลองนองเนตร แสนเทวษเศร้าโทมนัสสา
ทอดถอนฤทัยไปมา กอดองค์กุมาราทั้งสองกร
โอ้อนิจจาพระลูกแก้ว กรรมของเราแล้วแต่ปางก่อน
เจ้าอย่าโศกาอาวรณ์ สองสมรจงพากันออกไป
อ้อนวอนสมเด็จพระชนนี ว่าพ่อนี้ตั้งแต่ละห้อยไห้
แม้นแม่เจ้าไม่คืนเข้าเวียงชัย ชีวาลัยบิตุเรศจะมรณา ฯ
๏ เมื่อนั้น ทั้งสองพระโอรสา
ได้ฟังพระราชบัญชา ค่อยคลายโศกาจาบัลย์
ทูลว่าซึ่งทรงพระการุญ พระคุณลํ้าฟ้าสุธาสวรรค์
ขอฉลองรองบาทพระทรงธรรม์ ตราบสิ้นชีวันของข้านี้ ฯ
๏ เมื่อนั้น พระอวตารทรงสวัสดิ์รัศมี
ฟังสองโอรสก็ยินดี ดั่งภูมีได้ผ่านเมืองฟ้า
ลูบไล้รับขวัญลูกรัก จูบพักตร์ด้วยใจเสน่หา
แล้วจูงกรสองราชกุมารา ออกมาพระโรงโอฬาร ฯ
๏ ลดองค์ลงเหนือบัลลังก์แก้ว แล้วมีพระราชบรรหาร
ดูก่อนสุมันตันผู้ปรีชาชาญ ตัวท่านจงเกณฑ์โยธี
ผูกทั้งมิ่งม้าอาชาชาติ คู่หนึ่งองอาจดั่งไกรสีห์
ลูกกูจะไปเยือนพระชนนี ยังที่อาศรมพระสิทธา ฯ
๏ บัดนั้น สุมันตันผู้มียศถา
รับสั่งถวายบังคมลา ออกมาจากท้องพระโรงคัล ฯ
๏ เกณฑ์เป็นกระบวนพยุหบาตร สี่หมู่องอาจแข็งขัน
ขุนช้างขี่ช้างดั้งกัน ถือขอหยัดยันกรีดกราย
ขุนม้าขี่ม้าดั้งแซง ถือทวนกวัดแกว่งเฉิดฉาย
ขุนรถขึ้นรถสุพรรณพราย ถือธนูประลองสายคั่งคึก
ขุนพลจัดพวกพลหาญ เลือกล้วนชำนาญในการศึก
แต่งตัวประกวดอวดฮึก งามพิลึกดั่งพลอมรินทร์
ตั้งไว้ตามแถวรัถยา ดูสุดสายตาไม่รู้สิ้น
จนถึงเกยแก้วมณีนิล คอยหน่อพระนรินทร์เสด็จจร ฯ
๏ เมื่อนั้น พระกฤษณุรักษ์ทรงศร
ครั้นเสร็จซึ่งจัดพลากร ภูธรมีราชวาที
ดูก่อนเจ้าผู้จำเริญรัก ดวงจักษุพ่อทั้งสองศรี
ซึ่งจะไปเฝ้าองค์พระชนนี จงพาทีว่าวอนให้อ่อนใจ
แม้นมาตรแม่เจ้ามิเข้ามา จงผ่อนด้วยปัญญาอัชฌาสัย
ว่าพ่อนี้แต่กลับเข้าเวียงชัย อาลัยทุกข์ถึงไม่เว้นวัน
ยามกินก็กินแต่ชลเนตร อาดูรพูนเทวษโศกศัลย์
จึ่งให้ฝูงอนงค์กำนัล มาอยู่ด้วยในอรัญกุฎี ฯ
๏ เมื่อนั้น องค์พระกุมารทั้งสองศรี
ก้มเกล้ารับราชวาที ชุลีลามาสรงสาคร ฯ
๏ สุหร่ายมาศโปรยปรายดั่งสายฝน ละอองชลเฟื่องฟุ้งด้วยเกสร
ทรงสุคนธารสขจายจร สนับเพลาเชิงงอนสามชั้น
ภูษาต่างสีม่วงตอง แย่งยกกระหนกกรองทองคั่น
ชายแครงเครือรูปนาคพัน ชายไหวกุดั่นพริ้งพราย
ต่างทรงฉลององค์พระกรน้อย สอดสร้อยสังวาลสามสาย
ตาบทิศทับทรวงจำหลักลาย ทองกรมังกรกลายพาหุรัด
ธำมรงค์ค่าเมืองเรืองอร่าม แวววามทุกนิ้วพระหัตถ์
เกี้ยวเพชรจุฑามณีดอกไม้ทัด กุณฑลแก้วจำรัสกรรเจียกจร
ห้อยพวงสุวรรณมาลา พระหัตถ์ขวานั้นทรงธนูศร
เสด็จด้วยฝูงอนงค์นิกร บทจรมาขึ้นอาชาชาญ ฯ
๏ ม้าเอยม้าสินธพ สองม้าเลิศลบคะนองหาญ
ผ่านดำผ่านขาวโอฬาร เผ่นโผนทะยานคือลมพัด
มีกำลังดั่งพญาสีหราช ร้ายกาจแกล้วกล้าสาหัส
สี่ข้อคอกลมเรียวรัด หางหูชูหยัดพริ้งพราย
ย่างใหญ่ย่างน้อยเคล่าคล่อง เยื้องย่างร่ายเรียงเฉิดฉาย
เบาะอานพานหน้าดาวราย พู่ห้อยจับสายบังเหียนทรง
เครื่องสูงแสงประเทืองเรืองสุวรรณ ฆ้องกลองก้องสนั่นป่าระหง
ฝ่ายรถประเทียบฝูงอนงค์ เข้าชายดงแหวกม่านสำราญใจ
บ้างชี้ให้ชมสกุณี มฤคีรุกขชาติเนินไศล
พระเร่งรีบพหลพลไกร ไปตามอรัญมรคา ฯ
๏ ครั้นถึงบริเวณอาศรม ใต้ร่มพระไทรสาขา
ให้หยุดพวกพลโยธา ลงจากอาชาชาญฉกรรจ์
งามดั่งโอรสอมรินทร์ อันลินลาลงมาแต่สวรรค์
ยุรยาตรนาดกรจรจรัล ฝูงอนงค์ทั้งนั้นก็ตามไป ฯ
๏ จึ่งน้อมเศียรประณตบทบงสุ์ องค์พระอัยกาอาจารย์ใหญ่
ต่างถวายธูปเทียนดอกไม้ ด้วยใจจงรักภักดี ฯ
๏ ครั้นเสร็จก็ถวายอภิวาทน์ ลาบาทพระมหาฤๅษี
พากันย่างเยื้องจรลี ไปยังกุฎีพระมารดา ฯ
๏ ต่างองค์ประณตบทเรศ พระชนนีเกิดเกศด้วยหรรษา
ทูลว่าลูกจากบาทา โศกาอาวรณ์ร้อนใจ
มิได้วางเว้นทุ่มยาม จะมีความผาสุกก็หาไม่
กลางคืนตื่นขึ้นก็อาลัย ดั่งใครมาเด็ดเอาชีวี ฯ
๏ เมื่อนั้น นวลนางสีดามารศรี
เห็นลูกรักร่วมชีวี กับฝูงนารีออกมา
ค่อยคลายร้อนรนทนเทวษ อัคเรศแสนโสมนัสสา
ส้วมสอดกอดจูบพระลูกยา ด้วยความเสน่หาอาลัย
แล้วมีวาจาอันสุนทร ดวงสมรแม่ยอดพิสมัย
แต่พ่อทั้งสองจากอกไป แม่นี้โหยไห้ไม่เว้นวัน
บัดนี้แต่ได้เห็นหน้าเจ้า ค่อยบรรเทาวิโยคโศกศัลย์
ดั่งหนึ่งว่าตายจากกัน กลับได้ชีวันคืนมา ฯ
๏ บัดนั้น ฝูงสนมกรมในซ้ายขวา
ต่างเข้ากอดบาทนางสีดา ฟูมฟายน้ำตาโศกี
โอ้ว่าสมเด็จพระแม่เจ้า พระคุณเคยปกเกล้าเกศี
คิดว่าสิ้นชีพชีวี แต่ในราตรีวันนั้น
ต่างตนโศกาอาวรณ์ ทุกข์ร้อนวิโยคโศกศัลย์
นั่งไหนก็ปรับทุกข์กัน เป็นนิรันดร์ไม่เว้นเวลา
ต่อเห็นพระโอรสโฉมตรู จึ่งรู้ว่าไม่สิ้นสังขาร์
ตัวข้าทั้งนี้ก็ปรีดา จะได้พึ่งบาทาสืบไป
นิจจาเอ๋ยเคยอยู่ในสมบัติ พูนสวัสดิ์ไม่มีที่เปรียบได้
เป็นปิ่นอนงค์นางใน ไม่มีฉันทาราคี
พระแม่เจ้ามาตกไร้ได้ยาก แสนลำบากสิ้นความเกษมศรี
จนผิดรูปซูบผอมทั้งอินทรีย์ ต้องธุลีแดดลมรำเพยพาน
เสวยแต่ผลไม้อันเฝื่อนฝาด ปราศจากโอชากระยาหาร
ทูลพลางรํ่ารักเยาวมาลย์ ปานดั่งจะสิ้นชีวัน ฯ
๏ เมื่อนั้น นวลนางสีดาสาวสวรรค์
ฟังฝูงอนงค์กำนัล รำพันโศกาอาลัย
ชลนาคลอคลองนองเนตร อัคเรศทอดถอนใจใหญ่
แล้วมีเสาวนีย์ตรัสไป เป็นกรรมเราได้ทำมา
จึ่งวิบัติพลัดพรากจากสุข แสนทุกข์ทรมานอยู่ในป่า
จงคิดถึงความอนิจจา ธรรมดาเกิดมาในโลกีย์
ทุกข์สุขย่อมมีเหมือนกัน อย่าโศกศัลย์ไปเลยนางสาวศรี
ขอฝากลูกเราทั้งสองนี้ ด้วยปรีชาเจ้ายังเยาว์นัก
ช่วยระวังสั่งสอนให้รอบคอบ ราชกิจผิดชอบเบาหนัก
ถ้าเอ็นดูสองเยาวลักษณ์ ก็ดีกว่ารักเราผู้มารดร ฯ
๏ เมื่อนั้น พระมงกุฎสุริย์วงศ์ทรงศร
ทั้งพระลบอนุชาฤทธิรอน ชุลีกรกราบทูลพระมารดา
อันสามพระอัยกีธิราช ก็แสนสวาทลูกนี้หนักหนา
ทั้งสามสมเด็จพระเจ้าอา ก็ทรงพระเมตตาปรานี
แต่องค์พระบิตุเรศเจ้า ผู้บังเกิดเกล้าเกศี
แสนทุกข์แสนโศกโศกี แสนทวีเทวษไม่เว้นวัน
ทั้งราชสุริย์วงศ์พงศ์ประยูร ก็อาดูรพูนโศกกันแสงศัลย์
เสนาไพร่ฟ้าก็จาบัลย์ ทรงธรรม์จึ่งใช้ให้ลูกมา
เชิญพระแม่คืนเข้านคเรศ พระทรงเดชจะบรรเทาทุกขา
หาไม่ก็จะสิ้นชีวา ด้วยความโศกาอาวรณ์
ซึ่งองค์สมเด็จพระบิตุราช ได้ประมาทผิดพลั้งมาแต่ก่อน
อดโทษให้เป็นสถาวร พระมารดรจงได้ปรานี ฯ
๏ เมื่อนั้น นวลนางสีดามารศรี
ฟังลูกรักร่วมชีวี มีวาจารํ่ารำพัน
ถึงองค์สมเด็จพระภัสดา ว่าผ่านฟ้าทรงโศกกันแสงศัลย์
ก็สังเวชพระทัยจาบัลย์ แล้วรื้ออั้นอัดขัดใจ
จึ่งตรัสว่าดูก่อนลูกแก้ว สุดปัญญาแล้วไม่ไปได้
จะดูหน้าไพร่ฟ้าประการใด ใครเลยที่เขาจะว่าดี
ด้วยบิดาตราเสียว่าคนชั่ว ก็รู้ทั่วอยู่ทั้งบุรีศรี
ความอายความแค้นแสนทวี กี่ร้อยปีจะสิ้นอัประมาณ
ถึงพ่อเจ้าจะโศกศัลย์ฉันใด แม่ก็ไม่อาลัยสงสาร
จะสู้ยากอยู่ในดงดาน จนวายปราณไม่ขอพานพบ
แม้นพระองค์ปลงชีพวางวาย จะฝืนพักตร์หักอายไปไหว้ศพ
แต่พอเห็นเปลวไฟได้นอบนบ ไม่ปรารภเกรงความนินทา
ว่าพลางกอดจูบลูกรัก พิศพักตร์ทั้งสองเสน่หา
ทอดถอนฤทัยไปมา ชลนาคลอเนตรแล้วโศกี ฯ
๏ เมื่อนั้น สองพระกุมารเรืองศรี
ได้ฟังสมเด็จพระชนนี พาทีสลัดตัดรอน
อาลัยในองค์พระบิตุเรศ แสนทุกข์แสนเทวษดั่งต้องศร
ต่างเข้ากอดบาทพระมารดร ชุลีกรโศกาทูลไป
บัดนี้สมเด็จพระบิตุรงค์ จัดฝูงอนงค์ออกมาให้
เป็นเพื่อนพระแม่ที่กลางไพร ช่วงใช้อยู่ใต้พระบาทา ฯ
๏ เมื่อนั้น นางสีดาผู้ยอดเสน่หา
รับขวัญโอรสทั้งสองรา แล้วมีวาจาอันสุนทร
จงระงับดับความโศกศัลย์ อย่ากันแสงเลยสายสมร
ซึ่งองค์สมเด็จพระบิดร ว่าวอนมานี้ก็เข้าใจ
แต่แม่มาพึ่งอัยกา จะมีใครมาด้วยก็หาไม่
ผู้เดียวทรมานอยู่ในไพร จนอายุเจ้าได้สิบสามปี
กรรมของตัวแล้วจะสู้ยาก จะพาเขาลำบากไม่พอที่
เจ้าจงกลับไปทูลพระภูมี ว่าแม่นี้สิ้นความอาวรณ์ ฯ
๏ เมื่อนั้น สองพระกุมารชาญสมร
ได้ฟังสมเด็จพระมารดร สุดที่จะว่าวอนสืบไป
ต่างองค์ซบพักตร์ลงโศกา ชลนาแถวถั่งหลั่งไหล
อกเอ๋ยจะทำประการใด จนใจเป็นพ้นพันทวี
ตั้งแต่นี้ไปจะได้ทุกข์ ไม่มีความสุขเกษมศรี
จะอยู่ไยให้หนักปถพี แม้นตายเสียดีกว่าเป็นคน
โอ้ว่าเสียแรงเกิดมา แสนเวทนาทุกขุมขน
ห่วงหน้าห่วงหลังเป็นกังวล ด้วยผลกรรมได้ทำไว้
บิตุเรศโศกาอาวรณ์ พระมารดรทุกข์ทนหม่นไหม้
รํ่าพลางสะท้อนถอนใจ กอดกันสะอื้นไห้โศกี ฯ
๏ เมื่อนั้น นวลนางสีดามารศรี
เห็นสองโอรสร่วมชีวี โศกีครวญครํ่ารำพัน
แสนรักแสนอาลัยเป็นสุดคิด ดั่งปืนพิษติดตรึงทรวงมั่น
จึ่งกอดสองลูกยาวิลาวัณย์ รับขวัญแล้วมีวาจา
พ่ออย่าโศกาอาวรณ์ ทุกข์ร้อนเศร้าโทมนัสสา
คิดถึงจึ่งพากันออกมา แก้วตาจงฟังแม่พาที ฯ
๏ เมื่อนั้น สองพระกุมารเรืองศรี
ได้ฟังวาจาพระชนนี ยิ่งมีความสลดระทดใจ
แสนทุกข์แสนเทวษแสนโศก แสนวิโยคมิใคร่จะจากได้
ชลเนตรคลอเนตรอรไท ซบพักตร์สะอื้นไห้ไปมา ฯ
๏ เป็นครู่แล้วก้มกราบลง แทบเบื้องบาทบงสุ์ทั้งซ้ายขวา
ลาทั้งพระมหาสิทธา ผู้เป็นอัยกาธิบดี
ขืนใจเสด็จยุรยาตร ออกจากอาวาสทั้งสองศรี
เดินพลางเหลียวดูพระชนนี โศกีทั้งสนมนางใน ฯ
๏ สององค์ขึ้นทรงอัสดร ให้เลิกพลนิกรพยุห์ใหญ่
ต่างคิดกำสรดระทดใจ มาในมรคาพนาวัน ฯ
๏ ครั้นถึงนิเวศน์วังสถาน อันโอฬารดั่งดาวดึงสวรรค์
ลงจากอาชาชาญฉกรรจ์ จรจรัลขึ้นเฝ้าพระบิดา ฯ
๏ ต่างน้อมเศียรเกล้าบังคม พระบรมบิตุเรศนาถา
ท่ามกลางอนงค์กัลยา ในมหาปราสาทรูจี ฯ
๏ เมื่อนั้น พระสุริย์วงศ์องค์นารายณ์เรืองศรี
เห็นลูกรักกลับมาก็ยินดี จึ่งมีบัญชาถามไป
เจ้าออกไปเฝ้าพระมารดร บังอรว่ากล่าวเป็นไฉน
พ่อนี้คอยหาด้วยอาลัย จะใคร่ได้แจ้งกิจจา ฯ
๏ เมื่อนั้น สองพระกุมารโอรสา
กราบลงกับเบื้องบาทา โศกาสนองพระวาที
ซึ่งองค์สมเด็จพระบิตุเรศ โปรดเกศให้ลูกทั้งสองศรี
ไปเฝ้าสมเด็จพระชนนี ยังที่กาลวาตพนาลัย
ตัวข้าได้ทูลอ้อนวอน ว่าพระองค์ทุกข์ร้อนโหยไห้
เพียงจะสิ้นชีวิตจิตใจ จึ่งตรัสใช้ลูกมาบังคมคัล
เชิญองค์สมเด็จพระแม่เจ้า คืนเข้าพระนิเวศน์เขตขัณฑ์
ตรัสว่าเมื่อไรพระทรงธรรม์ สวรรคตสุดสิ้นชีวา
จะมาดูเปลวไฟไหว้ศพ พระปิ่นภพบรมนาถา
ลูกรำพันทูลเป็นหลายครา จนถวายกัลยาอนงค์ใน
พระองค์สลัดตัดรอน จะมีความอาวรณ์ก็หาไม่
แต่นางเดียวก็มิได้รับไว้ ทูลพลางสะอื้นไห้โศกี ฯ
๏ เมื่อนั้น พระตรีภพลบโลกเรืองศรี
ฟังสองโอรสร่วมชีวี โศกีทูลแจ้งกิจจา
ให้บันดาลร่านร้อนรนจิต ดั่งเพลิงพิษเผาผิวมังสา
ครั้นคํ่าย่ำแสงสุริยา ผ่านฟ้าเข้าที่บรรทมใน ฯ
๏ เอนองค์ลงเหนือทิพอาสน์ พระกรก่ายนลาฏโหยไห้
แสนสลดระทดฤทัย แสนระลึกตรึกไปถึงเทวี
โอ้ว่าเจ้าดวงนัยน์เนตร ควรหรืออัคเรศมาตัดพี่
มิได้อาลัยเท่าธุลี ดั่งหนึ่งไพรีอริกัน
นิจจาเอ๋ยเราเคยได้ยาก ร่วมลำบากร่วมชีพอาสัญ
ร่วมร้อนร่วมนอนในอารัญ ร่วมทุกข์สุขกันแต่ก่อนมา
พี่พาฝ่ารกระหกระเหิน แสนกันดารดำเนินเดินป่า
เห็นกันเป็นสามกับอนุชา จนทศพักตร์ยักษามันลักน้อง
พี่ตามไปชิงชัยสัประยุทธ์ จึ่งได้วรนุชมาร่วมห้อง
แสนสนิทนิทร์แนบนวลละออง ถนอมศรีมิให้ข้องระคายใจ
ครั้งนี้ผลกรรมมาจำพราก ให้แก้วตาพี่จากอกได้
อกเอ๋ยผู้เดียวจะอยู่ไย พระสะท้อนถอนใจไปมา
แต่ผุดลุกผุดนั่งคลั่งคลุ้ม กลัดกลุ้มทรวงโทมนัสสา
มิได้สนิทนิทรา จนสุริยาเยี่ยมยอดยุคุนธร ฯ
๏ จึ่งเสด็จจากห้องไสยาสน์ อันโอภาสจำรัสประภัสสร
ออกหมู่เสนาพลากร ยังบัญชรตรีมุขพิมาน ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉาน
แล้วมีพระราชโองการ บรรหารแก่สามพระน้องรัก
ทั้งสุมันตันเสนา วายุบุตรปรีชาแหลมหลัก
ว่าองค์สุดานงลักษณ์ อัคเรศแค้นขัดตัดไป
แต่วอนว่ารำพันขอโทษ จะเคลื่อนคลายหายโกรธก็หาไม่
ต่อเราสวรรคาลัย อรไทเจ้าจึ่งจะเข้ามา
จำเป็นจะคิดอุบาย ว่าเราวอดวายสังขาร์
จงแต่งพระเมรุโอฬาร์ ทั้งโกศรัตนาอลงกรณ์
อย่าให้ไพร่ฟ้าประชาชน ล่วงรู้ในกลที่เร้นซ่อน
จะล่อลวงอัคเรศบังอร ให้บทจรเข้ามาธานี ฯ
๏ เมื่อนั้น สามพระอนุชาเรืองศรี
หนุมานสุมันตันเสนี รับราชวาทีแล้วออกไป ฯ
๏ ครั้นถึงที่หน้าพระลาน หนุมานผู้มีอัชฌาสัย
ยอกรไหว้เจ้าภพไตร สำรวมใจร่ายวิทยามนต์ ฯ
๏ บัดเดี๋ยวก็เป็นพระเมรุมาศ โอภาสสูงเยี่ยมเวหน
สี่มุขล้วนแก้วแกมกล จับแสงสุริยนในเมฆา
มีรูปเทวัญกินนร วิชาธรเสี้ยวกางแลยักษา
บัลลังก์โกศแก้วรจนา ฉัตรธงดาษดาพรายพรรณ
งามแม้นวิมานเทวราช หยาดฟ้าลงมาแต่สวรรค์
ฝ่ายว่าเสนาสุมันตัน ก็เกณฑ์กันรักษาวุ่นไป ฯ
๏ บัดนั้น ฝ่ายเจ้าพนักงานน้อยใหญ่
ที่ไม่แจ้งก็ตระหนกตกใจ นั่งไหนปรับทุกข์กันทุกคน
ที่รู้ก็นิ่งทำการ อลหม่านอื้ออึงกุลาหล
หญิงชายไพร่ฟ้าประชาชน ไม่แจ้งในกลก็โศกา ฯ
๏ เมื่อนั้น ทั้งสามสุริย์วงศ์กนิษฐา
หนุมานสุมันตันเสนา เสร็จแล้วก็พากันเข้าไป ฯ
๏ ครั้นถึงที่เฝ้าพระทรงศร ยอกรประณตประนมไหว้
ทูลว่าการพระเมรุอำไพ แต่งไว้เสร็จตามพระโองการ ฯ
๏ เมื่อนั้น พระจักรีผู้ปรีชาหาญ
ฟังสามอนุชาชัยชาญ ผ่านฟ้ามีความยินดี
ดั่งหนึ่งได้องค์อัคเรศ มาไว้ในนิเวศน์บุรีศรี
จึ่งมีพระราชวาที ตรัสสั่งนารีที่ไว้ใจ
จงจัดนางท้าวเถ้าแก่ กับฝูงชะแม่ร้องไห้
อันอุบายของเราที่ทำไว้ หวังจะให้ไปลวงนางสีดา
แม้นเจ้าเข้ามายังธานี จงโศกีอย่าให้กังขา
อันสองโอรสกุมารา พาไปเที่ยวเล่นให้ไกลการ ฯ
๏ บัดนั้น ฉลองพระโอษฐ์ผู้ปรีชาหาญ
ก้มเกล้ารับสั่งพระอวตาร ไปตามพจมานภูมี ฯ
๏ เมื่อนั้น พระภุชพงศ์ทรงสวัสดิ์รัศมี
จึ่งมีพระราชวาที สั่งศรีหนุมานชาญฉกรรจ์
จงเร่งออกไปอรัญวา ลวงนางสีดาสาวสวรรค์
ด้วยเล่ห์กลมารยาของท่าน อย่าให้กัลยาแคลงใจ
สั่งเสร็จเสด็จยุรยาตร จากอาสน์ที่ท้องพระโรงใหญ่
องค์เดียวกรายกรคลาไคล ไปยังพระเมรุรัตนา ฯ
๏ บัดนั้น วายุบุตรผู้มียศถา
ครั้นพระหริวงศ์ทรงศักดา ไปมหาพระเมรุพรายพรรณ
จึ่งผาดแผลงสำแดงกำลังหาญ สุธาธารสะเทือนเลื่อนลั่น
เหาะทะยานผ่านฟ้าดั่งลมกัลป์ ไปอารัญกาลวาตพนาลัย ฯ
๏ ครั้นถึงอาศรมศาลา ทำฟายนํ้าตาร้องไห้
กราบลงแทบบาทอรไท สะอื้นไห้ไปเพียงจะสิ้นสมประดี ฯ
๏ เมื่อนั้น นวลนางสีดามารศรี
เห็นวายุบุตรมาโศกี ดั่งหนึ่งชีวีจะมรณา
ตกใจนิ่งขึงตะลึงคิด ร้อนจิตดั่งต้องฟ้าผ่า
ให้ฉงนสนเท่ห์ในวิญญาณ์ จึ่งมีวาจาถามไป
ดูก่อนคำแหงหนุมาน มีเหตุเภทพาลเป็นไฉน
ท่านมาร้องไห้ด้วยอันใด สงสัยเป็นพ้นพันทวี ฯ
๏ บัดนั้น วายุบุตรผู้ชาญชัยศรี
ยิ่งทำเป็นแสนโศกี แล้วทูลเทวีด้วยมารยา
ว่าองค์สมเด็จพระทรงครุฑ ผู้มงกุฎโลกนาถา
แต่วันเสด็จเข้าพารา ผ่านฟ้าแสนโศกวิโยคนัก
ให้คะนึงถึงพระแม่เจ้า อาวรณ์ร้อนเร่าดังไข้หนัก
แสนทุกข์สุดทุกข์ด้วยความรัก จนพระพักตร์มัวคลํ้าดำไป
ละราชกิจกษัตรา จะสรงเสวยโภชนาก็หาไม่
มีแต่ครวญครํ่ารํ่าไร สุดคิดจึ่งให้พระโอรส
ทั้งสองออกมายังอาวาส วอนว่าเบื้องบาทบงกช
เชิญเสด็จโฉมยงทรงยศ บทจรคืนเข้าพารา
พระแม่ตัดไปไม่ไยดี ต่อพระสามีนาถา
พระองค์ยิ่งทรงโศกา จนผ่านฟ้าสวรรคาลัย
บัดนี้กรุงกษัตริย์ทั้งปวง คับคั่งเมืองหลวงไม่นับได้
สุริย์วงศ์พงศ์พันธุ์ก็พร้อมใจ จะให้ถวายเพลิงภูมี
ฝ่ายพระชนนีทั้งสาม ห้ามไว้ท่าเบื้องบทศรี
จึ่งให้มาเชิญเสด็จจรลี ไปดูเปลวอัคคีพระจักรา ฯ
๏ เมื่อนั้น นางสีดาผู้ยอดเสน่หา
ไม่แจ้งแห่งกลมารยา ก็โศกาครวญครํ่ารำพัน
โอ้ว่าพระองค์ผู้ทรงครุฑ ฤทธิรุทรเลิศลํ้าสรวงสวรรค์
เป็นที่พึ่งมนุษย์เทวัญ ดั่งฉัตรแก้วกั้นธาตรี
ตัวข้าบริจาเย็นเกศ เพราะพระเดชปกเกล้าเกศี
ยังมิได้สนองคุณเท่าธุลี ภูมีมาสวรรคาลัย
อนิจจาสงสารพระลูกรัก จะมีที่พำนักก็หาไม่
กำพร้าบิตุเรศแต่น้อยไป ที่นี้จะเปลี่ยวใจเปล่าตา
อกเอ๋ยเพราะกรรมวิบาก จึ่งจากบาทบงสุ์มาอยู่ป่า
มิได้เห็นใจพระจักรา รํ่าพลางกัลยาก็โศกี ฯ
๏ แล้วระงับดับโศกดำรงกาย พาลูกพระพายเรืองศรี
ออกจากที่อยู่นางเทวี ตรงไปกุฎีพระอาจารย์ ฯ
๏ ครั้นถึงประณตบทบงสุ์ พระองค์ผู้ปรีชาหาญ
แจ้งความตามคำหนุมาน ซึ่งมาบอกขานทั้งนั้น
แล้วว่าหลานรักจักลาไป ยังในนิเวศน์เขตขัณฑ์
ถวายเพลิงพระองค์ทรงสุบรรณ อันได้มีคุณแต่ก่อนมา ฯ
๏ เมื่อนั้น พระวัชมฤคฌานกล้า
ได้แจ้งแห่งคำนางสีดา ไม่ทันพิจารณาก็ตกใจ
นิ่งขึงตะลึงอยู่เป็นครู่ จะรู้ว่ากลก็หาไม่
แล้วมีวาจาตอบไป อนิจจาเป็นได้ถึงเพียงนี้
กูว่าให้ดีเสียด้วยกัน จะดึงดันตัดรอนไม่พอที่
จนองค์พระราชสามี ถึงสิ้นชีวีวายปราณ
แต่นี้สุรารักษ์นักสิทธ์ จะร้อนจิตไปทั่วทุกสถาน
จะเกิดเสี้ยนศัตรูหมู่พาล อันสาธารณ์เบียดเบียนแดนไตร
สงสารแต่กุมารทั้งสองศรี ดั่งชนนีแกล้งทำกรรมให้
เออเมื่อฉะนี้จะโทษใคร จงเร่งเข้าไปพารา ฯ
๏ เมื่อนั้น นางสีดาเยาวยอดเสน่หา
ชลนัยน์ไหลอาบพักตรา อุราเร่งร้อนดั่งอัคคี
จึ่งกราบประณตบทบงสุ์ ลาองค์พระมหาฤๅษี
ออกจากอารัญกุฎี ขุนกระบี่ก็ตามเสด็จไป ฯ
๏ บัดนั้น คำแหงหนุมานทหารใหญ่
น้อมเกล้ากราบทูลอรไท ซึ่งจะเสด็จไปด้วยบาทา
ทางไกลยากที่จะดำเนิน เชิญเสด็จเหนือฝ่ามือข้า
จะเหาะด้วยกำลังฤทธา พริบตาก็จะถึงบุรี
ว่าแล้วยอกรขึ้นเหนือเกศ ไหว้คุณบิตุเรศเรืองศรี
ตั้งจิตสำรวมอินทรีย์ ขุนกระบี่ร่ายเวทชัยชาญ ฯ
๏ เดชะพระมนต์อันเพริศพราย รูปกายสูงใหญ่ไพศาล
ยืนเยี่ยมเทียมเขาหิมพานต์ สองมือปานแผ่นพระสุธา
ครั้นแล้วช้อนองค์นงลักษณ์ ดั่งท้าวทศพักตร์ยักษา
เชิญองค์สมเด็จพระอุมา พาเหาะไปถวายพระศุลี ฯ
๏ ครั้นถึงอยุธยาพระนคร วานรเชิญองค์พระลักษมี
ลงยังพ่างพื้นปถพี แทบที่พระเมรุพรายพรรณ ฯ
๏ เมื่อนั้น โฉมนางสีดาสาวสวรรค์
แสนโศกโศกาจาบัลย์ จรจรัลเข้าพระเมรุรจนา ฯ
๏ เมื่อนั้น ฝ่ายพระญาติวงศ์ซ้ายขวา
ทั้งฝูงสาวสวรรค์กัลยา จ่าชานักเทศขันที
อีกทั้งนางท้าวเถ้าแก่ แลเห็นองค์พระมเหสี
มาถึงพระเมรุรูจี เทวีเดินโศกาลัย
พิศดูรูปทรงนงลักษณ์ ซูบผอมผิวพักตร์หม่นไหม้
สงสารรํ่ารักนางอรไท อื้ออึงคะนึงไปเป็นโกลา ฯ
๏ เมื่อนั้น นวลนางสีดาเสน่หา
เห็นสุริย์วงศ์สาวสวรรค์โศกา คิดว่ารํ่ารักพระนารายณ์
นางยิ่งแสนเทวษแสนโศก แสนวิโยคอาลัยใจหาย
ดั่งเศียรขาดออกจากกาย โฉมฉายก็รีบเข้าไป ฯ
๏ ครั้นถึงกราบลงตรงโกศแก้ว แล้วทรงกันแสงรํ่าไห้
อนิจจาพระตรีภูวไนย เคยได้ปกเกล้าเมียมา
สิ่งใดมิให้ระคายเคือง จนจากเมืองออกไปอยู่ป่า
แสนลำบากยากไร้เวทนา แด่ภูษาจะรองนอนก็ไม่มี
เสวยผลพฤกษาเป็นอาหาร ทรมานโดยเพศฤๅษี
จนไอ้ทศกัณฐ์อสุรี มันลักเมียนี้พาไป
ก็ติดตามข้ามสมุทรมาโรมรัน กุมภัณฑ์ตายยับไม่นับได้
พาข้าคืนมายังเวียงชัย เสวยสุขอยู่ในสวรรยา
เพราะอี่เจ้ากรรมมาตามเบียน ให้เขียนรูปทศพักตร์ยักษา
จึ่งพลัดพรากจากเบื้องบาทา พระตามไปวอนว่าโดยดี
เป็นเหตุทั้งนี้เพราะตัวน้อง มิได้คืนมาครองบทศรี
พระจึ่งโศกศัลย์พันทวี จนถึงที่สวรรคาลัย
โอ้ว่าเกิดมาไม่มีสุข ได้แต่ทุกข์ทนหม่นไหม้
ถึงอยู่ก็ยิ่งจะทุกข์ใจ จะตายตามภูวไนยไปเมืองฟ้า
รํ่าพลางกลิ้งเกลือกเสือกลง ท่ามกลางสุริย์วงศ์ซ้ายขวา
ข้อนทรวงเข้าทรงโศกา ปิ้มว่าจะสิ้นสมประดี ฯ
๏ เมื่อนั้น พระหริวงศ์ทรงสวัสดิ์รัศมี
แฝงม่านสุวรรณรูจี เห็นพระมเหสีมารํ่าไร
รำพันความยากมาแต่หลัง ด้วยกำลังสุจริตพิสมัย
ซบพักตร์ลงแน่นิ่งไป ตกใจก็รีบออกมา ฯ
๏ ลดองค์ลงใกล้อัคเรศ ชลนัยน์นองเนตรซ้ายขวา
ยอกรช้อนเกศกัลยา มาวางเหนือตักทันที
พินิจพิศเพ่งเล็งพักตร์ องค์อัครราชมเหสี
สำคัญว่าสิ้นชีวี ภูมีสลดระทดใจ
แสนรักแสนเสียดายเป็นสุดคิด พระทรงฤทธิ์แสนโศกกันแสงไห้
ด้วยความเสน่หาอาลัย มิได้ระวังเยาวมาลย์ ฯ
๏ เมื่อนั้น นางสีดาผู้ยอดสงสาร
ฟื้นองค์เหลียวเห็นพระอวตาร นงคราญคิดแค้นแสนทวี
จึ่งสะบัดปัดกรพระจักรา กัลยาก็ลุกแล่นหนี
ไฉนพระมาทำดั่งนี้ เห็นดีแล้วหรือภูวไนย
ไม่คิดอับอายแก่ไพร่พล เสนาสามนต์น้อยใหญ่
นักสิทธ์วิทยาสุราลัย ทั้งแดนไตรจะล่วงนินทา ฯ
๏ เมื่อนั้น องค์พระหริรักษ์นาถา
ให้ร่านร้อนฤทัยดั่งไฟฟ้า ก็รีบมาติดตามนางเทวี ฯ
๏ แล้วมีวาจาอันสุนทร ดูก่อนเยาวยอดสุดาพี่
อันธรรมดาโลกประเวณี ย่อมมีอยู่สิ้นทั้งแดนไตร
เจ้าก็ร่วมอวตารด้วยพี่มา ใครจะอาจนินทาว่าได้
เหตุนี้เพราะน้องตัดไป จนใจพี่แล้วนงคราญ ฯ
๏ ว่าพลางพระเสด็จรีบรัด สะพัดไล่เยาวยอดสงสาร
เวียนรอบพระเมรุอลงการ งามดั่งมัฆวานสุชาดา ฯ
๏ เมื่อนั้น นางสีดาเยาวยอดเสน่หา
หนีพลางเห็นห่างพระจักรา กัลยาจึ่งตอบคำไป
เออไฉนฉะนี้พระสี่กร ช่างคิดผันผ่อนแก้ไข
วันเมื่อให้ล้างชีวาลัย แต่จะทูลความไปก็ไม่ทัน
เดชะด้วยสัจสุจริต ชีวิตจึ่งไม่อาสัญ
ข้ากับพระองค์ทรงสุบรรณ ก็ขาดกันแต่วันนั้นมา
ว่าพลางเยื้องกรายชายหนี งามดั่งมณีเมขลา
เลี้ยวล่อรามสูรอสุรา หลบหลีกไปมาในอัมพร ฯ
๏ เมื่อนั้น พระนารายณ์สุริย์วงศ์ทรงศร
ได้ฟังองค์อัครบังอร ภูธรรำพึงคะนึงคิด
อันจะปลอบโยนกัลยา ก็ไม่ฟังวาจาประกาศิต
ตัดไปดั่งใจปัจจามิตร สุดฤทธิ์จะว่าโดยดี
ตริแล้วเรียกสามวรนุช กับวายุบุตรกระบี่ศรี
จงช่วยสกัดไว้บัดนี้ อย่าให้เทวีหนีไป ฯ
๏ ว่าเอยว่าแล้ว พระจักรแก้วเลี้ยวลัดสะพัดไล่
โอ้เจ้าดวงใจ หนีไยกัลยา ฯ
๏ เจ้าเอยเจ้าพี่ มารศรีผู้ยอดเสน่หา
หยุดก่อนแก้วตา อย่าเพ่อจรจรัล
แม้นไม่ปรานี พี่จักอาสัญ
ว่าพลางเวียนวัน คว้าไขว่เยาวมาลย์ ฯ
๏ พระเอยพระทรงฤทธิ์ ถึงชีวิตจะม้วยสังขาร
ไม่ฟังโองการ ผ่านฟ้าสืบไป
ความอายพ้นรู้ หยุดอยู่ไม่ได้
ว่าพลางชายไป ให้ไกลภูมี ฯ
๏ ดวงเอยดวงสมร ฟังคำพี่ก่อนนางโฉมศรี
ความรักเทวี ดั่งดวงชีวัน
ว่าพลางภูวไนย ไล่นางสาวสวรรค์
กระชิดติดพัน เวียนวันไปมา ฯ
๏ เมื่อนั้น ฝ่ายสามพระองค์กนิษฐา
กับพญาอนุชิตผู้ศักดา เห็นกัลยาหนีพระจักรี
ต่างช่วยสกัดกั้นกาง โฉมนางสีดามารศรี
บ้างเข้าขวางหน้าเทวี มิให้ไปพ้นพระทรงธรรม์ ฯ
๏ เมื่อนั้น โฉมนางสีดาสาวสวรรค์
เห็นสามพระอนุชาวิลาวัณย์ กับหนุมานอันศักดา
ช่วยกันกั้นกางขวางไว้ อรไทขัดแค้นเป็นหนักหนา
มิรู้ที่จะหนีพระผ่านฟ้า อุราเร่าร้อนดั่งเพลิงกาล
จึ่งยอพระกรขึ้นเหนือเกศ เยาวเรศออกโอษฐ์อธิษฐาน
เดชะสัจมั่นในสันดาน ขอพระสุธาธารอันเที่ยงธรรม์
ให้ช่องข้าไปยังเมืองนาค พ้นจากพระนารายณ์รังสรรค์
พอสิ้นคำกัลยาวิลาวัณย์ แผ่นดินนั้นให้ช่องทันที ฯ
๏ เมื่อนั้น พระหริวงศ์ทรงสวัสดิ์รัศมี
เลี้ยวลัดสกัดเทวี ในที่พระเมรุอำไพ
ครั้นใกล้นงลักษณ์อัคเรศ พระทรงเดชฉวยปลายพระหัตถ์ได้
นางสะบัดด้วยกำลังว่องไว แล้วชำแรกลงไปพระสุธา ฯ
๏ พระยิ่งสลดระทดจิต ดั่งเพลิงพิษเผาผิวยังสา
ไม่เป็นสติวิญญาณ์ ผ่านฟ้าตะลึงทั้งอินทรีย์ ฯ
๏ เมื่อนั้น โฉมนางสีดามารศรี
ครั้นถึงพิภพนาคี ก็เข้าไปในที่พระนคร ฯ
๏ เมื่อนั้น ท้าววิรุณนาคาชาญสมร
ออกหมู่มาตยาพลากร อยู่ที่บัญชรรจนา
เห็นนางมนุษย์ทรามวัย ทรงโฉมวิไลดั่งเลขา
สงสัยก็เสด็จลงมา ด้วยฝูงกัลยานาคี ฯ
๏ ครั้นถึงจึ่งกล่าวสุนทร ดูก่อนเยาวลักษณ์เฉลิมศรี
ตัวเจ้าเลิศลํ้านารี มีนามกรชื่อใด
เป็นหน่อกษัตริย์สุริย์วงศ์ ดำรงนคเรศกรุงไหน
มีกิจประสงค์สิ่งใด จึ่งมาในบาดาลพระนคร ฯ
๏ เมื่อนั้น องค์อัครชายาดวงสมร
ได้ฟังจึ่งบอกด้วยสุนทร นามกรเราชื่อว่าสีดา
คือองค์สมเด็จพระลักษมี มเหสีพระนารายณ์นาถา
อวตารมาผลาญอสุรา ทรงนามพระรามาเรืองชัย
แล้วเล่าความแต่ต้นจนปลาย บรรยายจะเว้นก็หาไม่
เรานี้ขัดสนจนใจ จึ่งลงมาอาศัยในบาดาล ฯ
๏ เมื่อนั้น ท้าววิรุณผู้ปรีชาหาญ
แจ้งว่ามเหสีพระอวตาร อันเป็นประธานธาตรี
ตระหนกตกใจเกรงพระเดช น้อมเกศกราบเบื้องบทศรี
แล้วทูลว่าความสัตย์พระแม่นี้ ยิ่งกว่าสตรีทั้งแดนไตร
ควรเป็นมารดาสุราฤทธิ์ เลี้ยงโลกทั่วทิศน้อยใหญ่
ข้าขอสนองบาทอรไท ให้อยู่เป็นสุขสำราญ
ทูลแล้วเชิญองค์อัครราช ไปยังปราสาทมุกดาหาร
พญาวิรุณกับบริวาร ก็ตามองค์นงคราญเสด็จจร ฯ
๏ ครั้นถึงจึ่งมีบัญชา สั่งนางรัตนาดวงสมร
จงจัดห้องแก้วบวร ทั้งฝูงนิกรกำนัล
พร้อมด้วยไอศูรย์ศฤงคาร โอฬารล้วนทิพย์รังสรรค์
ถวายองค์อัคเรศวิไลวรรณ โดยมหันตยศเทวี ฯ
๏ เมื่อนั้น นวลนางรัตนามารศรี
รับสั่งพญาวาสุกรี ถวายอัญชุลีแล้วออกมา ฯ
๏ จัดเสร็จก็นำไปถวาย มเหสีพระนารายณ์นาถา
โดยดั่งพระราชบัญชา องค์พญาวิรุณชัยชาญ ฯ
๏ เมื่อนั้น นางสีดาเยาวยอดสงสาร
อยู่ยังพิภพบาดาล ในปราสาทสุรกานต์รูจี
เป็นสุขสำราญวิญญาณ์ ด้วยฝูงนาคาสาวศรี
บำเรอโบกปัดพัดวี ไม่มีราคีเท่ายองใย
สรงเสวยโภชนาสารพัน ดั่งเครื่องทิพย์เทวัญก็ว่าได้
คะนึงสองโอรสร่วมใจ ฤทัยเร่าร้อนอาวรณ์นัก ฯ
๏ เมื่อนั้น ฝ่ายพระหริวงศ์ทรงจักร
ครั้นนางสีดายุพาพักตร์ นงลักษณ์หนีไปยังบาดาล
ให้เร่าร้อนพระทัยดั่งไฟพิษ สั่งพญาอนุชิตยอดทหาร
เร่งลงไปตามนงคราญ ให้แจ้งการว่าอยู่แห่งใด ฯ
๏ บัดนั้น พญาอนุชิตทหารใหญ่
รับสั่งพระตรีภูวไนย แล้วแทรกแผ่นดินไปด้วยฤทธา ฯ
๏ ครั้นถึงพิภพบาดาล อันโอฬารดังดาวดึงสา
จึ่งร่ายพระเวทอันศักดา กำบังกายาวานร ฯ
๏ บัดเดี๋ยวกายเงานั้นสูญหาย จึ่งลูกพระพายชาญสมร
ก็เข้าไปในพระนคร บทจรเที่ยวหาอรไท ฯ
๏ ค้นทั่วทั้งเมืองนาคา จะพบองค์กัลยาก็หาไม่
ให้คิดฉงนสนเท่ห์ใจ ก็ตรงเข้าไปนิเวศน์วัง
ขึ้นบนปราสาทแก้วรูจี ก็เห็นมเหสีพระทรงสังข์
เสด็จอยู่เหนือทิพย์บัลลังก์ พร้อมพรั่งด้วยอนงค์นาคา
ให้คิดกลัวองค์นงลักษณ์ เพียงจักสิ้นชีพสังขาร์
แข็งใจคลายเวทกำบังตา บังคมก้มหน้าอยู่แต่ไกล ฯ
๏ เมื่อนั้น นางสีดาเยาวยอดพิสมัย
เสด็จอยู่กลางหมู่อนงค์ใน อรไทเหลือบเห็นหนุมาน
ให้ขัดแค้นแน่นทรวงดวงจิต ดั่งเพลิงพิษร้อนเร่าเผาผลาญ
จึ่งมีวาจาด่าประจาน เหวยไอ้เดียรัจฉานใจฉกรรจ์
มึงแกล้งแต่งกลไปโศกา ว่าพระจักราอาสัญ
มิรู้เจ้าข้ากับน้องนั้น ร่วมคิดด้วยกันไม่อายคน
เห็นกูผู้เดียวเป็นหญิง ต่างวิ่งไล่จับสับสน
หากว่าแผ่นพื้นสุธาดล ให้ช่องจึ่งพ้นมือมา
มึงนี้ไม่มีความสัตย์ สารพัดโกหกมุสา
กูไม่ทันพิจารณา พาซื่อสำคัญว่าจริง
อันความคิดของมึงพอหยั่งรู้ จะซ้ำลวงกูอีกสักสิ่ง
ก้มหน้าอยู่ไยไอ้ลิง อย่านิ่งจงเร่งว่าไป
อันตัวของเอ็งลงมา เคืองตากูดูมิใคร่ได้
เหวยไอ้แสนร้ายจังไร ไสคอมึงไปเสียบัดนี้ ฯ
๏ บัดนั้น พญาอนุชิตกระบี่ศรี
ได้ฟังน้อมเศียรอัญชุลี ทูลสนองเสาวนีย์ด้วยสุนทร
ตัวข้าซึ่งรองบทมาลย์ แต่พระอวตารทรงศร
กริ้วโกรธพิโรธบังอร ก็ร้อนใจดั่งอยู่ในเพลิงกัลป์
บรรดากรุงกษัตริย์แจ้งเหตุ แสนทุกข์แสนเทวษโศกศัลย์
พอได้นัยสมเด็จพระทรงธรรม์ พร้อมกันมีความปรีดา
จึ่งคิดทำการสนองคุณ ที่การุญโปรดเกล้าเกศา
หวังจะให้ตรีโลกโลกา เป็นบรมผาสุกสืบไป
ซึ่งได้เคืองบาทยุคล จะทำด้วยทรชนนั้นหาไม่
พระแม่เจ้าจงให้อภัย แก่ข้าผู้ใจภักดี
บัดนี้สมเด็จพระภุชพงศ์ อาวรณ์ถึงองค์นางโฉมศรี
อาดูรพูนเทวษพันทวี จึ่งใช้ข้านี้ลงมา
ฟังข่าวราวเรื่องเบื้องบาท องค์อัครราชเสน่หา
อยู่ดีแล้วจะบังคมลา ไปแจ้งกิจจาภูวไนย
ทูลแล้วนบนิ้วประนมกร วานรน้อมเศียรบังคมไหว้
ออกจากปราสาทนางอรไท ไปยังพญานาคี ฯ
๏ ครั้นถึงจึ่งนั่งร่วมอาสน์ ท้าววิรุณนาคราชเรืองศรี
แล้วกล่าวสุนทรวาที ดูก่อนภูมีเจ้าบาดาล
อันองค์สีดายุพาพักตร์ คือพระลักษมียอดสงสาร
มเหสีสมเด็จพระอวตาร ผู้เป็นประธานในแดนไตร
บัดนี้ลงมาพึ่งอยู่ สำนักท่านผู้เป็นใหญ่
จงช่วยบำรุงรักษาไว้ อย่าให้อันตรายราคี ฯ
๏ เมื่อนั้น ท้าววิรุณนาคาเรืองศรี
ฟังลูกพระพายผู้ฤทธี ยินดีก็ตอบพจมาน
ดูก่อนคำแหงวายุบุตร ท่านผู้วัยวุฒิกล้าหาญ
จงกลับไปทูลพระอวตาร แจ้งการว่าเราบังคมมา
ยังใต้เบื้องบาทบงกช พระทรงยศหลักโลกนาถา
อันองค์อัครราชชายา เสด็จมาพิภพนาคี
เราคำรพนบนอบบังอร ดั่งมารดาเกิดเกล้าเกศี
ปรนนิบัติจงรักด้วยภักดี มิให้เคืองธุลีเท่ายองใย ฯ
๏ บัดนั้น คำแหงหนุมานทหารใหญ่
ฟังพญานาคีสั่งไป มีใจชื่นชมโสมนัส
จึ่งว่าท่านผู้ฤทธิรอน จงอยู่ถาวรจำเริญสวัสดิ์
เราจะลาไปทูลบทรัตน์ องค์พระจักรรัตน์ผู้ศักดา
ว่าแล้วลงจากปราสาท รัตนาทิพมาศเลขา
ชำแรกแทรกพื้นพสุธา ขึ้นมานคเรศด้วยฤทธี ฯ
๏ ครั้นถึงจึ่งคลานเข้าไปเฝ้า น้อมเกล้าประณตบทศรี
กราบทูลสมเด็จพระจักรี ว่าองค์เทวีวิไลวรรณ
ลงไปพิภพบาดาล อันโอฬารดั่งดาวดึงส์สวรรค์
ฝ่ายท้าววิรุณนาคนั้น อภิวันท์เบื้องบาทกัลยา
ให้อยู่ปราสาททิพรัตน์ กับอนงค์ทรงสวัสดิ์ซ้ายขวา
กราบทูลความพญานาคา โดยดั่งสั่งมาทุกประการ ฯ
๏ เมื่อนั้น พระจักรีผู้ปรีชาหาญ
ได้ฟังคำแหงหนุมาน ผ่านฟ้าเศร้าสร้อยพระทัยนัก
มิรู้ที่จะทำประการใด แสนโศกอาลัยเพียงอกหัก
ให้อาวรณ์ร้อนรุ่มด้วยความรัก ปิ้มจักสิ้นสมประฤดี ฯ
๏ พอพระสุริยาอัสดง ลดลงลับเหลี่ยมคีรีศรี
จึ่งเสด็จย่างเยื้องจรลี เข้าห้องมณีพรายพรรณ ฯ
๏ เอนองค์ลงเหนือบรรจถรณ์ ยอกรก่ายพักตร์โศกศัลย์
ชลเนตรคลอเนตรพระทรงธรรม์ รำพันถึงองค์กัลยา
โอ้ว่าสีดาของพี่เอ๋ย ทรามเชยผู้ยอดเสน่หา
ไม่คิดถึงความยากด้วยกันมา ควรหรือแก้วตามาตัดไป
ปางก่อนถึงมาตรจากเจ้า ก็หาแสนทุกข์เท่าครั้งนี้ไม่
อกเอ๋ยจะทำประการใด จึ่งจะได้องค์อัครเทวี
คืนมาร่วมอาสน์ร่วมห้อง ร่วมภิรมย์สมสองกับพี่
จะมีแต่โหยหาทุกนาที แสนทวีด้วยเทวษไม่เว้นวาย
ตั้งแต่นี้ไปจะแลลับ ดั่งเดือนดับสิ้นแสงจำรัสฉาย
ถึงอยู่ไปก็ไม่มีสบาย แม้นตายเสียดีกว่าอยู่เป็นคน
จะปราบยุคให้สุขแก่โลกา หรือมาได้เวทนาทุกขุมขน
จากเมียดั่งหนึ่งเสียชนม์ พระภุชพลรํ่าพลางก็โศกี ฯ
๏ แต่ผุดลุกผุดนั่งไม่นอนหลับ กลิ้งกลับสับสนบนแท่นที่
จนแสงทองส่องฟ้าธาตรี ภูมีถวิลจินดา
ตัวกูครั้งนี้เป็นไฉน วิปริตผิดใจหนักหนา
จำจะหาพิเภกอสุรา มาชำระชันษาพยากรณ์
คิดแล้วลงจากบัลลังก์รัตน์ พระหัตถ์นั้นจับพระแสงศร
เสด็จย่างเยื้องบทจร กรายกรออกมาหน้าพระลาน ฯ
๏ ผูกสารกับศรแล้วบัญชา ให้ไปลงการาชฐาน
น้าวหน่วงด้วยกำลังชัยชาญ ผ่านฟ้าก็ผาดแผลงไป ฯ
๏ สำเนียงดั่งเสียงสุนีบาต โลกธาตุเลื่อนลั่นหวั่นไหว
ตรงไปลงกากรุงไกร ตกในมณฑปรัตนา ฯ
๏ เมื่อนั้น ท้าวทศคิริวงศ์ยักษา
เสด็จออกหมู่มุขมาตยา เห็นศรศักดาพระทรงฤทธิ์
ลอยมาถึงที่มณฑป ก็นอบนบด้วยใจสุจริต
แล้วเหลือบแลเล็งเพ่งพิศ เห็นสารผูกติดศรชัย
จึ่งคิดถวิลจินดา ชะรอยว่ามีเหตุเป็นไฉน
แก้ลูกธนูทูลเศียรไว้ แล้วคลี่อ่านไปทันที ฯ
๏ ในลักษณะราชโองการ องค์พระอวตารเรืองศรี
ให้ขุ่นเคืองพระทัยพันทวี ดั่งคีรีทุ่มทับอุรา
จึ่งทรงพระราชสารสวัสดิ์ ตรัสใช้ศรสิทธิ์มาหา
ท้าวทศคิริวงศ์ผู้ปรีชา ไปยังอยุธยาพระนคร ฯ
๏ ครั้นอ่านเสร็จสิ้นราชสาร พญามารชื่นชมสโมสร
จึ่งสั่งนัดดาด้วยสุนทร ดูก่อนเจ้าผู้ร่วมใจ
จงอยู่รักษาธานี อย่าให้มีเหตุการณ์ขึ้นได้
ตาจะไปเฝ้าพระภูวไนย ยังพิชัยกรุงศรีอยุธยา
สั่งแล้วสระสรงทรงเครื่อง อร่ามเรืองดั่งเทพเลขา
พาพวกพหลโยธา เหาะทะยานผ่านฟ้าไปด้วยฤทธิ์ ฯ
๏ ครั้นถึงอยุธยาพระนคร อันถาวรโอฬารดั่งดุสิต
ขึ้นยังพระโรงชวลิต เฝ้าพระจักรกฤษณ์ธิบดี ฯ
๏ น้อมเศียรยอกรอภิวาทน์ แทบบาทพระนารายณ์เรืองศรี
แล้วบังคมคัลอัญชุลี ทั้งสามภูมีอนุชา ฯ
๏ เมื่อนั้น พระตรีภพลบโลกนาถา
เสด็จในท่ามกลางเสนา ผ่านฟ้าเหลือบแลแปรไป
เห็นพญาพิเภกอสุรี ผู้มีปัญญาอัชฌาสัย
แสนโสมนัสฤทัย ภูวไนยมีราชโองการ
ดูก่อนท้าวทศคิริวงศ์ พงศ์พรหมธิราชมหาศาล
เราไม่สบายวิญญาณ จึ่งให้หาท่านมาบัดนี้
อันกรุงพระนครลงกา สุริย์วงศ์พงศายักษี
ทั้งหมู่ไพร่ฟ้าประชาชี อยู่ดีอยู่หรือประการใด ฯ
๏ บัดนั้น พิเภกผู้มีอัชฌาสัย
ได้ฟังโองการภูวไนย บังคมไหว้สนองพระบัญชา
อันพระวงศ์พงศาประชากร ก็ถาวรบรมสุขา
เพราะพระเดชปกเกศอสุรา ดั่งมหาฉัตรแก้วรูจี
ทูลพลางทอดทัศนาการ เห็นพระกุมารสองศรี
ทรงลักษณ์วิไลทั้งอินทรีย์ รัศมีดวงพักตร์ละกลกัน
ดั่งโอรสองค์อมรินทรา หยาดฟ้าลงมาจากสวรรค์
เพ่งพิศให้คิดอัศจรรย์ บังคมคัลแล้วทูลถามไป
อันพระกุมารทั้งสององค์ หน่อในสุริย์วงศ์หรือไฉน
งามดั่งเทวาสุราลัย ข้าบาทสงสัยพันทวี ฯ
๏ เมื่อนั้น พระกฤษณุรักษ์เรืองศรี
ตรัสบอกพญาอสุรี สองกุมารนี้บุตรนางสีดา
ผู้พี่ชื่อว่าพระมงกุฎ ศรสิทธิ์ฤทธิรุทรแกล้วกล้า
นี่ชื่อเจ้าลบอนุชา มีอานุภาพเหมือนกัน
อันองค์สีดานงลักษณ์ เขียนรูปทศพักตร์โมหันธ์
ตัวเราโกรธาให้ฆ่าฟัน กัลยามิได้บรรลัย
พระแจ้งแต่ต้นจนปลาย บรรยายจะเว้นก็หาไม่
ทุกวันเร่าร้อนอาวรณ์ใจ ดั่งนอนอยู่ในอัคคี
ท่านจงชำระชันษา ดูตามชาตาราศี
พิเคราะห์ขับไล่ในคัมภีร์ ให้รู้ร้ายดีเหตุการณ์ ฯ
๏ บัดนั้น พิเภกผู้ปรีชาหาญ
รับสั่งสมเด็จพระอวตาร แล้วจับกระดานมาทันใด
ตั้งซึ่งชันษาพระหริวงศ์ ควรเคราะห์จรลงสอบใส่
เอาเก้าหารชนมานแล้วนับไป เศษตกในภูมิพยากรณ์
เห็นแจ้งแล้วกราบบังคมทูล นเรนทร์สูรสุริย์วงศ์ทรงศร
อันพระชันษาภูธร ราหูนั้นจรมาทับลัคน์
ฆาฏอินทพาทบาทจันทร์ ทั้งอัฐเคราะห์นั้นก็ฆาฏหนัก
แม้นอยู่ในเมืองจะร้ายนัก เพียงจักปลงชีพชีวา
ถึงเกณฑ์จำเป็นจะพลัดพราก จากพระนครไปเดินป่า
ปราบหมู่อสุรพาลา สิบสองเดือนชันษาจะสิ้นร้าย
ซึ่งเกิดเหตุให้เคืองเบื้องบาท เพราะปีศาจมาลวงนางโฉมฉาย
ชื่ออี่อาดุลสุรกาย เป็นเชื้อสายทศกัณฐ์อสุรี
อันองค์พระอัครชายา จะกลับมารองบาทบทศรี
เพราะท่านผู้เป็นธิบดี ภูมีจะสุขสถาวร ฯ
๏ เมื่อนั้น พระนารายณ์สุริย์วงศ์ทรงศร
ได้ฟังโหราพยากรณ์ ภูธรค่อยสบายวิญญาณ์
จึ่งมีพระราชบรรหาร ท่านว่านี้ควรหนักหนา
ตามจะทำตามอสุรา เราจะไปเดินป่าพนาลี
อันตัวของท่านจงกลับไป ยังพิชัยลงกาบุรีศรี
บำรุงไพร่ฟ้าประชาชี โดยประเวณีบุราณ
ตรัสแล้วก็เปลื้องสังวาลมาศ โอภาสด้วยดวงมุกดาหาร
ออกจากพระองค์แล้วประทาน ให้แก่ขุนมารโหรา ฯ
๏ เมื่อนั้น ท้าวทศคิริวงศ์ยักษา
ก้มเกล้ากราบลงกับบาทา รับมหาสังวาลด้วยยินดี
แล้วถวายบังคมบาท พระนารายณ์ธิราชเรืองศรี
กับสามพระอนุชาผู้ฤทธี ทั้งโอรสพระตรีภูวไนย
แล้วออกจากท้องพระโรงคัล พาพวกพลขันธ์น้อยใหญ่
เหาะระเห็จเตร็จฟ้าด้วยว่องไว ตรงไปทวีปกรุงมาร ฯ
๏ เมื่อนั้น พระจักรีผู้ปรีชาหาญ
ครั้นพญาพิเภกโหราจารย์ คืนไปสถานลงกา
พระวิตกรำพึงคะนึงนึก ตรึกถึงทำนายยักษา
อันซึ่งคำฆาฏอสุรา แม่นดั่งตาทิพย์เทวัญ
ตัวกูอยู่เมืองไม่สบาย ด้วยพระเคราะห์นั้นร้ายกวดขัน
จำจะไปเดินอารัญ ให้บรรเทาโทษราคี
คิดแล้วจึ่งมีมธุรส สั่งพระพรตพระสัตรุดเรืองศรี
กับสองโอรสร่วมชีวี ทั้งสี่จงอยู่พระนคร
เรากับเจ้าลักษมณ์อนุชา ทั้งพญาอนุชิตชาญสมร
จะไปเดินป่าพนาดร ตามในพยากรณ์ว่าไว้
ครบสิบสองเดือนจะกลับมา แก้วตาอย่าเทวษโหยไห้
ช่วยกันบำรุงกรุงไกร ให้ไพร่ฟ้าผาสุกเปรมปรีดิ์ ฯ
๏ เมื่อนั้น สี่กษัตริย์สุริย์วงศ์เรืองศรี
น้อมเศียรสนองพระวาที ภูมีจงทรงพระเมตตา
ข้าคิดจะใคร่ไปรองบาท องค์พระภูวนาถนาถา
บัดนี้จะให้อยู่พารา สุดปัญญาที่จะขัดพจมาน
จะขอสนองคุณพระทรงฤทธิ์ จนชีวิตสุดสิ้นสังขาร
มิให้เกิดเหตุเภทพาล กว่าผ่านฟ้าจะคืนพระนคร ฯ
๏ เมื่อนั้น พระจักรรัตน์แก้วทรงศร
ได้ฟังปรีดาสถาวร พระภูธรรับขวัญพระลูกรัก
อุ้มแอบสารพางค์ข้างละองค์ จุมพิตวางลงเหนือตัก
จำเป็นจากสองเยาวลักษณ์ ดวงจักษุพ่ออยู่จงดี
เจ้าอย่ากังวลแต่การเล่น เช้าเย็นเฝ้าบาทบทศรี
ทั้งสามสมเด็จพระอัยกี จะได้มีศรีสวัสดิ์สืบไป
อันซึ่งราชกิจอย่าเกียจคร้าน การงานบ้านเมืองเอาใจใส่
ให้สองพระอาช่วงใช้ ต่างกรต่างใจต่างตา
ตรัสแล้วชวนสามพระนุชนาถ กับสองโอรสราชเสน่หา
ทั้งพญาอนุชิตผู้ศักดา เสด็จมาเฝ้าองค์พระชนนี ฯ
๏ ครั้นถึงจึ่งประณตบทบงสุ์ องค์พระมารดาทั้งสามศรี
ทูลว่าอันตัวของลูกนี้ ไม่มีความสุขสักคืนวัน
ให้หาพิเภกมาทำนาย ทายว่าเคราะห์ร้ายกวดขัน
ต้องฆาฏอินทพาทบาทจันทร์ จึ่งจากกันกับนางสีดา
ถ้าอยู่ในเมืองจะเกิดเข็ญ จำเป็นให้ออกไปเดินป่า
ครบสิบสองเดือนแล้วกลับมา จึ่งจะพ้นโทษาราคี
ลูกกับเจ้าลักษมณ์วรนุช วายุบุตรผู้ชาญชัยศรี
ขอลาสมเด็จพระชนนี เที่ยวไปในที่อารัญ
พระองค์จงอยู่สถาวร อย่าทุกข์ร้อนวิโยคโศกศัลย์
พรุ่งนี้รุ่งสีรวิวรรณ จะบังคมคัลลาไป ฯ
๏ เมื่อนั้น พระชนนีผู้ยอดพิสมัย
ได้ฟังเร่าร้อนฤทัย ตะลึงไปทั้งสามกัลยา
ดั่งใครมาตัดเอาพระเศียร ด้วยพระขรรค์วิเชียรคมกล้า
ชลเนตรคลั่งคลอนัยนา แล้วว่าดูก่อนพระราม
เจ้าแม่เป็นมงกุฎกรุง บำรุงแผ่นภพทั้งสาม
ประกอบด้วยโหราพฤฒาพราหมณ์ หรือจะมาทำตามอสุรี
เคราะห์ร้ายสิจะไปเดินดง ให้ลำบากองค์ไม่พอที่
พ่ออย่าออกจากธานี จงทำตามพิธีโหรา
ให้ประชุมเชิญพระดาบส อันมีพรตกรรมแกล้วกล้า
สะเดาะเคราะห์โดยวิทยา ก็จะสิ้นโทษาถาวร ฯ
๏ เมื่อนั้น พระจักรแก้วสุริย์วงศ์ทรงศร
ฟังสามสมเด็จพระมารดร ชุลีกรแล้วทูลสนองไป
อันในชันษาลูกรัก ร้ายนักไม่อยู่เมืองได้
จำให้พลัดพรากเวียงชัย ออกไปเดินป่าพนาลี
อันซึ่งพิเภกทำนาย ไม่คลาดคลายจากคำยักษี
ดั่งแว่นแก้วส่องโลกธาตรี ไม่มีใครเปรียบอสุรา
ประการหนึ่งฝ่ายบูรพ์ทิศนั้น เห็นจะมีอาธรรม์ยักษา
อันเป็นเสี้ยนเสียบโลกา พงศ์พวกหยาบช้าสาธารณ์
จะได้ไปปราบให้ราบรื่น ทั่วพื้นพิภพไพศาล
ตามประกาศิตพระทรงญาณ ซึ่งให้อวตารมาครั้งนี้ ฯ
๏ เมื่อนั้น องค์พระมารดาทั้งสามศรี
ได้ฟังดั่งจะสิ้นสมประดี เทวีส้วมกอดเข้ารํ่าไร
โอ้พระจักรแก้วของแม่เอ๋ย เวรสิ่งใดเลยมาซัดให้
ครั้งก่อนก็ต้องเดินไพร ได้ยากเป็นพ้นคณนา
จนสีดาตกไปเมืองมาร พ่อติดตามสังหารยักษา
สองเจ้าปิ้มม้วยชีวา จึ่งได้คืนมาธานี
ถึงเพียงนั้นแล้วยังมิหนำ อนิจจาซ้ำพลัดมเหสี
แม่รํ่าโศกศัลย์พันทวี ไม่มีความสุขทุกนิรันดร์
หากว่าได้ชมแต่หลานน้อย จึ่งค่อยบรรเทาโศกศัลย์
ครั้งนี้สองเจ้าดวงชีวัน จะพากันซํ้าจากไปเดินไพร
ไหนเลยแม่จะมีความสุข จะแสนทุกข์แสนเทวษละห้อยไห้
ตรัสพลางโศกาอาลัย อรไทเพียงสิ้นชีวี ฯ
๏ ครั้นค่อยคลายความอาวรณ์ ต่างอวยพระพรชัยศรี
พ่อไปเป็นสุขสวัสดี ครบปีแล้วเร่งกลับมา
เจ้าลักษมณ์กับศรีหนุมาน ล้วนปรีชาชาญแกล้วกล้า
ทั้งสามจงระวังกายา ที่ในแนวป่าพนาลัย
อันศัตรูหมู่พวกปัจจามิตร อย่าต้านต่อฤทธิ์ของเจ้าได้
อานุภาพปราบทั่วภพไตร ดั่งพรแม่ให้บัดนี้ ฯ
๏ เมื่อนั้น สองกษัตริย์สุริย์วงศ์เรืองศรี
กับพญาอนุชิตผู้ฤทธี อัญชุลีรับพรด้วยปรีดา
ต่างน้อมเศียรเกล้าลาบาท สามพระอัครราชนาถา
พากันลีลาศยาตรา มายังปราสาทอลงการ ฯ
๏ ครั้นถึงจึ่งสองสุริย์วงศ์ ผู้ทรงพระปรีชาหาญ
ก็เปลื้องเครื่องประดับโอฬาร เสด็จเข้าที่สนานวาริน ฯ
๏ ปทุมแก้วโปรยปรายดั่งสายฝน ลูบไล้เสาวคนธ์ขจรกลิ่น
สนับเพลาเครือครุฑกระหยับบิน เชิงรูปกินรินกรายกร
พระเชษฐาภูษาพื้นตอง ลายทองรูปราชไกรสร
พระอนุชาพื้นม่วงอรชร ลอยลายมังกรสุวรรณวาม
ต่างทรงชายไหวชายแครง ประดับด้วยเพชรแดงดวงอร่าม
ฉลององค์ทรงประพาสงอนงาม สังเวียนวามไปด้วยทับทิมพราย
ตาบทิศทับทรวงมุกดาหาร สังวาลแก้วสุรกานต์สามสาย
พาหุรัดทองกรมังกรกลาย ธำมรงค์เพชรรายพรายตา
ทรงมหามงกุฎนพรัตน์ ดอกไม้ทัดจรแก้วซ้ายขวา
ต่างจับศรสิทธิ์อันศักดา ขัดพระขรรค์รัตนาโมลี
งามดั่งบรมพรหเมศ อันประเวศจากฟ้าทั้งสองศรี
ชวนวายุบุตรผู้ฤทธี จรลีออกจากเวียงชัย ฯ
๏ ข้ามทุ่งมุ่งไม้ไพรระหง ดัดดงผ่านเถินเนินไศล
มาได้กึ่งเดือนล่วงไป ทางไกลพันโยชน์คณนา ฯ
๏ สุดแดนถึงแม่น้ำหนึ่ง กว้างใหญ่ลึกซึ้งหนักหนา
ฟากฝั่งแลลิ่วสุดตา ชื่อมหาสาครนที ฯ
๏ บัดนั้น พญาอนุชิตเรืองศรี
เชิญเสด็จสองกษัตริย์ธิบดี ขึ้นบ่าขุนกระบี่แล้วเหาะไป ฯ
๏ ครั้นถึงฟากฝั่งสาคร วานรผู้มีอัชฌาสัย
จึ่งวางสองสมเด็จภูวไนย ลงไว้เหนือแผ่นสุธาธาร ฯ
๏ เมื่อนั้น พระจักรีผู้ปรีชาหาญ
ครั้นลงจากบ่าหนุมาน ผ่านฟ้าสำราญวิญญาณ์
จึ่งพาพระลักษมณ์นุชนาถ ยุรยาตรดำเนินเดินป่า
ชี้ชมรุกขชาติดาษดา สองข้างมรคาเรียงราย ฯ
๏ ไม้รังดอกร่วงเสาวรส ใบสดบังแสงสุริย์ฉาย
กระแบกบานก้านเบียดร่มสบาย นางกรายกิ่งกรายเมื่อต้องลม
นิจจาเอ๋ยแม้นนุชวรนาฏ ไม่นิราศแรมร้างภิรมย์สม
จะดิ้นโดยมาด้วยในไพรพนม วอนชมเก็บช่อผกากาญจน์
เห็นประดู่ลำดวนยมโดย ลมโชยกลิ่นชื่นหอมหวาน
เหมือนกลิ่นวนิดายุพาพาล ผ่านฟ้าแสนโศกกระสันทรวง
สาวหยุดนางแย้มกาหลง พะยอมประยงค์โรยร่วง
เกดแก้วพิกุลเป็นพุ่มพวง ดอกดวงหล่นดาษกลาดดิน
เห็นดอกรักเหมือนเจ้ารักไม่ร้างพี่ ครั้งนี้หรือมาหน่ายเสียได้สิ้น
ไปอยู่พระนครนาคินทร์ ไม่ถวิลกังวลถึงลูกยา
โอ้ไฉนใครหนอจะแจ้งเหตุ ว่าพี่ร้างนคเรศมาอยู่ป่า
แสนคะนึงถึงนางทุกเวลา ครวญพลางผ่านฟ้าก็จรลี ฯ
๏ เดินมาได้สามเดือนกึ่ง ก็ลุถึงดงแดนยักษี
จึ่งชวนพระอนุชาจรลี กับขุนกระบี่หนุมาน
แวะเข้าหยุดพักอาศัย ใต้ร่มพระไทรไพศาล
พระพายชายพัดรำเพยพาน สุริย์ฉานบ่ายคล้อยเวลา ฯ
๏ มาจะกล่าวบทไป ถึงท้าวกุเวรยักษา
เรืองฤทธิ์สิทธิศักดิ์มหิมา ผ่านกรุงกาลวุธธานี
อันสุบรรณนาคาวิชาธร หมู่นิกรเทวาทุกราศี
เกรงศักดาเดชอสุรี ไม่มีใครต้านทานทัน
ท้าวมีมเหสีร่วมรัก ทรงลักษณ์พิมพ์เพียงอัปสรสวรรค์
ชื่อเกศินีวิลาวัณย์ เป็นปิ่นกำนัลกัลยา
อันองค์โอรสร่วมชีวี ชื่อตรีปักกันยักษา
หยาบคายร้ายกาจอหังการ์ รุกรานเทวาสุราฤทธิ์
อันช้างม้าโยธีรี้พล เกลื่อนกล่นแน่นนันต์อกนิษฐ์
เหาะเหินเดินฟ้าได้ดั่งคิด อิศรไปทั้งธานี ฯ
๏ เมื่อนั้น ตรีปักกันสิทธิศักดิ์ยักษี
ไสยาสน์ในราษราตรี อสุรีเร่าร้อนรนใจ
คิดจะใคร่ไปเที่ยวประพาส ล่าไล่จตุบาทในป่าใหญ่
ครั้นรุ่งรางสร่างแสงอโณทัย ก็ขึ้นไปเฝ้าองค์พระบิดา ฯ
๏ ครั้นถึงน้อมเศียรกราบลง แทบบาทบงสุ์ท้าวยักษา
ทูลว่าลูกนี้จะขอลา ไปเที่ยวเล่นป่าพนาลี ฯ
๏ เมื่อนั้น ท้าวกุเวรนุราชยักษี
ได้ฟังโอรสร่วมชีวี มีความเสน่หาอาลัย
สวมกอดไว้แล้วจูบเกศ ดวงเนตรพ่อยอดพิสมัย
ซึ่งเจ้าจะไปเล่นไพร ก็ตามแต่ใจของลูกยา ฯ
๏ เมื่อนั้น ตรีปักกันสิทธิศักดิ์ยักษา
ได้ฟังยินดีปรีดา พักตราผ่องแผ้วดั่งดวงจันทร์
จึ่งกราบประณตบทบงสุ์ ลาองค์บิตุเรศรังสรรค์
เสด็จออกจากท้องพระโรงคัล ไปปราสาทสุวรรณรูจี ฯ
๏ ครั้นถึงจึ่งมีบรรหาร สั่งกาลวุธยักษี
จงเตรียมจตุรงค์โยธี เรานี้จะไปเล่นไพร ฯ
๏ บัดนั้น กาลวุธผู้มีอัชฌาสัย
รับสั่งพระโอรสยศไกร บังคมไหว้แล้วรีบออกมา ฯ
๏ จัดเป็นพยุหบาตรโดยกระบวน เลือกล้วนเหล่ากากภาษา
หมู่หนึ่งหน้าแสยะเหลือกตา ถือคาบศีลาลำพัน
หมู่หนึ่งหน้าเสือตัวลาย ถือปืนทองปรายขึงขัน
หมู่หนึ่งหน้ากากขบฟัน มือถือเกาทัณฑ์ลูกพิษ
หมู่หนึ่งหน้าไพร่ใจดำ มือถือหอกครํ่าเหน็บกริช
ต่างตนประกวดอวดฤทธิ์ อกนิษฐ์เยียดยัดกันมา ฯ
๏ เมื่อนั้น ตรีปักกันสิทธิศักดิ์ยักษา
ครั้นเสร็จซึ่งจัดโยธา เสด็จมาเข้าที่สรงชล ฯ
๏ ให้ไขท่อแก้วปทุมทอง วารีเป็นละอองฝอยฝน
ทรงสุคนธารสเสาวคนธ์ ปรุงปนนพมาศสุมาลี
สนับเพลาเชิงกรองช่องกระจก ภูษายกแย่งรูปราชสีห์
ชายไหวชายแครงเครือมณี ฉลององค์กำมะหยี่ดวงลอย
ตาบทิศทับทรวงดวงประพาฬ สังวาลมรกตเฟื่องห้อย
ทองกรพาหุรัดจำรัสพลอย ธำมรงค์เพชรพร้อยเรือนสุวรรณ
มงกุฎกุณฑลดอกไม้ทัด กรรเจียกเนาวรัตน์ฉายฉัน
ขัดคทาจับศรจรจรัล กุมภัณฑ์มาขึ้นอาชาชาญ ฯ
๏ ม้าเอยม้าทรง สูงระหงงามสง่ากล้าหาญ
ผูกเครื่องเนาวรัตน์ชัชวาล เบาะอานผ่านหน้าบังเหียนทอง
สองหูห้อยพู่จามรี ควบขี่ใหญ่น้อยเคล่าคล่อง
มุ่นหกผกร่านร่ายร้อง ลำพองรวดเร็วดั่งลมพัด
เสียงพลโห่ฮึกสะอึกโผน โลดโจนดั่งจะเข้าขบกัด
ประดับด้วยชุมสายรายรัตน์ ฆ้องกลองเป็นขนัดอึงอล
แตรงอนแตรฝรั่งประดังเสียง สำเนียงกึกก้องกุลาหล
ผงคลีมืดคลุ้มโพยมบน รีบม้าเร่งพลดำเนินไป ฯ
๏ ล่วงด่านผ่านแดนนคเรศ เข้าเขตหิมวาป่าใหญ่
จึ่งให้แยกพหลพลไกร ล่าไล่ล้อมจับมฤคี ฯ
๏ บัดนั้น ฝ่ายหมู่ทหารยักษี
รับสั่งแล้วไล่ด้วยยินดี โห่ร้องอึงมี่เป็นโกลา ฯ
๏ เมื่อนั้น ตรีปักกันฤทธิแรงแข็งกล้า
แกว่งหอกควบขับอาชา เข้าแทงมฤคาวุ่นไป ฯ
๏ โคกระทิงแรดช้างกวางทราย ล้มตายเกลื่อนกลาดไม่นับได้
อันหมู่พหลพลไกร ไล่จับกินเล่นสำราญ ฯ
๏ เสร็จแล้วให้ยกโยธี แสนสุรเสนีทวยหาญ
ข้ามไศลไพรระหงดงกันดาร ขุนมารรื่นเริงวิญญาณ์ ฯ
๏ ลดเลี้ยวเที่ยวชมหิมเวศ ทอดพระเนตรเหลือบแลซ้ายขวา
เห็นสองมนุษยโสภา กับวานรหนึ่งที่ร่มไทร
ให้คิดสงสัยพันทวี ไอ้นี่นี้มาแต่ไหน
ไม่รู้ว่าจะม้วยบรรลัย ด้วยฤทธิไกรกุมภัณฑ์
คิดพลางชื่นชมโสมนัส ตบหัตถ์สำรวลสรวลสันต์
เหวยเหวยโยธาทั้งนั้น เร่งพากันไปจับมนุษย์มา
ผู้ใดใครอย่าสังหาร ให้วายปราณสุดสิ้นสังขาร์
จะเอาไปถวายพระบิดา ไอ้ลิงป่ากูไม่ไยดี ฯ
๏ บัดนั้น ฝ่ายหมู่อสุรศักดิ์ยักษี
รับสั่งพญาอสุรี สำแดงฤทธีเกรียงไกร
ขบเขี้ยวเคี้ยวฟันครั่นครื้น กระทืบบาทเพียงพื้นแผ่นดินไหว
กวัดแกว่งอาวุธดั่งเปลวไฟ วิ่งหมุนเข้าไปพร้อมกัน ฯ
๏ เมื่อนั้น พระสุริย์วงศ์องค์นารายณ์รังสรรค์
เห็นหมู่อสุรกุมภัณฑ์ โรมรุกบุกบันเข้ามา
จึ่งมีพระราชโองการ สั่งศรีหนุมานทหารกล้า
ตัวท่านผู้มีศักดา จงเข่นฆ่าพวกพลอสุรี ฯ
๏ บัดนั้น ลูกพระพายผู้ชาญชัยศรี
รับสั่งถวายอัญชุลี ชักตรีเผ่นโผนเข้าชิงชัย ฯ
๏ เท้าถีบมือตบฟัดฟาด ฉะฟันตายกลาดไม่นับได้
พลมารแตกพ่ายกระจายไป ด้วยฤทธิไกรชัยชาญ ฯ
๏ บัดนั้น กาลรุธผู้เป็นนายทหาร
เห็นกระบี่ไล่ล้างพลมาร โกรธเพียงไฟกาลไหม้ฟ้า
ตาแดงสั่งแสงพระสุริยัน ขบฟันแกว่งกระบองเงื้อง่า
กระทืบบาทผาดโผนโจนมา เข้าต่อฤทธาด้วยวานร ฯ
๏ บัดนั้น คำแหงหนุมานชาญสมร
กลับกลอกป้องกันฟันฟอน เข้าไล่ราญรอนวุ่นไป ฯ
๏ มือซ้ายฉวยชิงกระบองมาร เผ่นทะยานขึ้นเหยียบบ่าได้
แทงด้วยตรีเพชรบรรลัย ตัดเศียรโยนไปทันที ฯ
๏ เมื่อนั้น ฝ่ายตรีปักกันยักษี
เห็นพลตายยับไม่สมประดี กาลวุธอสุรีก็มรณา
กริ้วโกรธพิโรธตัวสั่น แผดเสียงสนั่นดั่งฟ้าผ่า
เหม่ไอ้วานรอหังการ์ กูจะฆ่าให้ม้วยบรรลัย
ว่าพลางกวัดแกว่งพระแสงศร สำแดงฤทธิรอนแผ่นดินไหว
กระทืบเท้าเร่งม้าอาชาไนย เข้าไล่หักโหมโจมตี ฯ
๏ บัดนั้น พญาอนุชิตกระบี่ศรี
รับรองป้องปัดราวี ได้ทีเผ่นโผนโจนมา ฯ
๏ มือหนึ่งฉวยจับบังเหียน หันเวียนหลบหลีกเงื้อง่า
ทะยานขึ้นหักคออาชา มรณาด้วยฤทธิ์วานร ฯ
๏ เมื่อนั้น ตรีปักกันขุนมารชาญสมร
ตกลงยังพื้นดินดอน แกว่งศรเข้าไล่โจมตี ฯ
๏ เท้าซ้ายนั้นเหยียบเข่าขวา มือคว้าน้าวคอกระบี่ศรี
ต่างแกล้วต่อกล้าราวี ถ้อยทีเหวี่ยงผันกันไป ฯ
๏ บัดนั้น คำแหงหนุมานทหารใหญ่
พลิกแพลงเคล่าคล่องว่องไว ถาโถมโจมไล่ไปมา
ตีนถีบถูกอกขุนมาร ทะยานจับรวบเท้าซ้ายขวา
ฟาดลงกับพื้นพระสุธา อสุราไม่ม้วยชีวัน ฯ
๏ ครั้นแล้วก็ตบมือเย้ย เหวยอ้ายพาลาโมหันธ์
มึงดั่งลูกไก่ก็เหมือนกัน มาต่อฤทธิ์สุบรรณชัยชาญ
อันหมู่อสูรยักษา ในลงกามลิวันราชฐาน
ล้วนเหล่าสุริย์วงศ์พรหมาน บรรลัยลาญด้วยกูผู้ฤทธี ฯ
๏ เมื่อนั้น ตรีปักกันสิทธิศักดิ์ยักษี
ได้ฟังคั่งแค้นแสนทวี อสุรีจึ่งร้องตอบไป
เหม่เหม่ดูดู๋อ้ายเดียรัจฉาน อหังการเจรจาหยาบใหญ่
อ้างอวดว่ามีฤทธิไกร คือใครจะกลัวศักดา
กูชื่อตรีปักกันขุนยักษ์ ทั่วทั้งไตรจักรไม่รอหน้า
หน่อท้าวกุเวรอสุรา ผ่านมหาธานีกาลวุธ
ประกอบด้วยสมบัติพัสถาน จตุรงค์ทวยหาญนับสมุทร
สาอะไรตัวมึงกับมนุษย์ จะม้วยมุดด้วยกันบัดเดี๋ยวนี้ ฯ
๏ บัดนั้น วายุบุตรผู้ชาญชัยศรี
ได้ฟังวาจาอสุรี ตบมือชี้หน้าแล้วตอบไป
อันซึ่งตัวกูผู้ทรงฤทธิ์ ชื่อพญาอนุชิตทหารใหญ่
ขององค์นารายณ์เรืองชัย ไวกูณฐ์จากเกษียรวาริน
เกิดในสุริย์วงศ์จักรพรรดิ เลิศลํ้ากษัตริย์ทั้งปวงสิ้น
ดั่งฉัตรแก้วกั้นพื้นแผ่นดิน เป็นปิ่นมงกุฎอยุธยา
ทรงนามสมเด็จพระราเมศ เรืองเดชทั่วทศทิศา
ทรงศรสามเล่มมหิมา ศักดาประเสริฐเลิศไกร
อันหมู่อาธรรม์อันธพาล บรรลัยลาญด้วยหัตถ์ไม่นับได้
บัดนี้พระสละเวียงชัย ออกมาเดินไพรพนาลี
ทั้งองค์พระลักษมณ์นุชนาถ กับกูผู้รองบาทบทศรี
หวังจักบำรุงธาตรี ให้มีผาสุกภิรมยา
เร่งไปถวายบังคมคัล จึ่งจะรอดชีวันยักษา
หาไม่จะม้วยมรณา ด้วยศักดาเดชพระอวตาร ฯ
๏ เมื่อนั้น ตรีปักกันฤทธิไกรใจหาญ
ได้ฟังกริ้วโกรธดั่งเพลิงกาล ตบหัตถ์ฉัดฉานแล้วตอบไป
เหวยเหวยไอ้ลิงโกหก มายกยอกันก็เป็นได้
นารายณ์อวตารครั้งใด แอบอ้างใส่ไคล้เจรจา
เป็นมนุษย์ถือแต่ศรสิทธิ์ จะมีฤทธิ์กระไรมาหนักหนา
ไหนจะครั่นกรอสุรา ไม่ช้าจะสิ้นชีวัน ฯ
๏ เมื่อนั้น ฝ่ายองค์พระลักษมณ์รังสรรค์
ได้ฟังวาจากุมภัณฑ์ ดึงดันหยาบช้าพาที
กริ้วโกรธพิโรธดั่งไฟฟ้า บังคมพระเชษฐาเรืองศรี
พระกรแกว่งศรโมลี เข้าไล่โจมตีขุนมาร ฯ
๏ เมื่อนั้น ตรีปักกันฤทธิไกรใจหาญ
รับรองป้องกันประจัญบาน รอนราญหนีไล่ไปมา
ต่างมาดต่างหมายเอาชัย ว่องไวกลับกลอกซ้ายขวา
ถ้อยทีถ้อยมีศักดา สัประยุทธ์เข่นฆ่าไม่ลดกร ฯ
๏ เมื่อนั้น น้องพระอวตารชาญสมร
หวดด้วยคันศิลป์ฤทธิรอน ภูธรโจมจับกุมกัณฑ์ ฯ
๏ เท้าซ้ายนั้นเหยียบเข่าขวา หันเวียนไปมาดั่งจักรผัน
ตีต้องอสุรีตรีปักกัน หันเหเซไปด้วยฤทธี ฯ
๏ เมื่อนั้น ลูกท้าวกุเวรยักษี
เจ็บปวดชอกชํ้าทั้งอินทรีย์ โกรธดั่งอัคคีไหม้ฟ้า
จึ่งชักศรสิทธิ์ออกพาดสาย มุ่งหมายเขม้นเข่นฆ่า
น้าวหน่วงด้วยกำลังศักดา อสุราก็ผาดแผลงไป ฯ
๏ สำเนียงดั่งเสียงลมกาล สุธาธารกัมปนาทหวาดไหว
เป็นอาวุธเกลื่อนกลาดนภาลัย ด้วยฤทธิไกรอสุรี ฯ
๏ เมื่อนั้น พระลักษมณ์สุริย์วงศ์เรืองศรี
เห็นอาวุธจะเข้ามาราวี ภูมีก็ชักศรทรง
พาดสายน้าวหน่วงเงื้อง่า งามสง่าดั่งท้าวครรไลหงส์
หมายชีวิตยักษ์ให้ปลดปลง น้องพระภุชพงศ์ก็แผลงไป ฯ
๏ ไล่ล้างอาวุธขุนมาร แหลกลาญไม่ทนกำลังได้
ต้องตรีปักกันบรรลัย ล้มลงในพื้นปถพี ฯ
๏ ครั้นเสร็จซึ่งล้างขุนยักษ์ น้องพระหริรักษ์เรืองศรี
กับพญาอนุชิตผู้ฤทธี ไปเฝ้าพระจักรีด้วยปรีดา ฯ
๏ เมื่อนั้น พระหริวงศ์องค์นารายณ์นาถา
ครั้นเห็นพระศรีอนุชา กับพญาอนุชิตฤทธิรอน
รณรงค์มีชัยแก่พวกพาล แสนสำราญชื่นชมสโมสร
จึ่งตรัสอำนวยอวยพร ด้วยสุนทรมธุรสวาที ฯ
๏ บัดนั้น ฝ่ายหมู่อสูรยักษี
ซึ่งเหลือตายแอบชายพนาลี เห็นตรีปักกันบรรลัย
หน้าซีดผาดเผือดตัวสั่น ยิงฟันหัวพองไม่อยู่ได้
ต่างคนด้นดัดลัดไพร รีบไปกาลวุธพารา ฯ
๏ ครั้นถึงจึ่งประณตบทบงสุ์ ทูลองค์พญายักษา
ว่าพระโอรสร่วมชีวา ไปประพาสป่าพนาวัน
พบสองมนุษย์ฤทธิรอน กับวานรหนึ่งตัวขยัน
รณรงค์สังหารพระลูกนั้น ตายสิ้นด้วยกันทั้งโยธี ฯ
๏ เมื่อนั้น ท้าวกุเวรนุราชยักษี
ฟังข่าวเร่าร้อนดั่งอัคคี อสุรีกริ้วโกรธโกรธา
ขบเขี้ยวเคี้ยวฟันกระทืบบาท ผาดแผดสีหนาทดั่งฟ้าผ่า
ใครหนอองอาจอหังการ์ มาทำดูหมิ่นไม่เกรงกัน
กูก็ทรงศักดาอานุภาพ ปราบได้ทั่วทั้งสรวงสวรรค์
อันมนุษย์กับไอ้ลิงนั้น จะหํ้าหั่นให้เป็นภัสม์ธุลี
ว่าแล้วมีราชบรรหาร เหวยเสนามารยักษี
เร่งเตรียมพหลโยธี กูจะไปต่อตีด้วยพวกภัย ฯ
๏ บัดนั้น จึ่งเสนามารผู้ใหญ่
รับสั่งพระองค์ทรงฤทธิไกร บังคมไหว้แล้วรีบออกมา ฯ
๏ เกณฑ์หมู่โยธาพลากร เลือกล้วนฤทธิรอนแกล้วกล้า
เหล่าหนึ่งล้วนขี่คชา ถือของ้าวง่าหยัดยัน
เหล่าหนึ่งพื้นขี่สินธพ ถือทวนแล่นตลบเหียนหัน
ลางเหล่าขี่แรดตัวฉกรรจ์ ถือปืนขบฟันกระหยับยิง
บ้างขี่ราชสีห์อูฐลา แพะแกะชุมพาเสือสิงห์
ขี่หมูขี่โตโคกระทิง บ้างขี่มหิงส์กวางทราย
ล้วนถืออาวุธกวัดแกว่ง พรายแสงดั่งฟ้าฟาดสาย
ตั้งกระบวนระเบียบเรียบราย ไพร่นายคอยเสด็จอสุรา ฯ
๏ เมื่อนั้น ท้าวกุเวรนุราชยักษา
ครั้นเสร็จซึ่งจัดโยธา เข้ามาที่สรงชลธาร ฯ
๏ ชำระสระสนานสำราญองค์ วารินกลิ่นส่งหอมหวาน
ทรงสุคนธ์ปนปรุงสุมามาลย์ พนักงานรำเพยพัชนี
สอดสนับเพลากรองช่องกระจก ภูษายกลายรูปราชสีห์
ชายไหวชายแครงรูจี เกราะเกล็ดนาคีประดับพลอย
ตาบทิศทับทรวงสังวาลศึก รัดองค์แก้วผลึกเฟื่องห้อย
ทองกรพาหุรัดจำหลักพลอย ธำมรงค์เพชรพร้อยพรายตา
แล้วทรงมหามงกุฎแก้ว กรรเจียกจรวาวแววทั้งซ้ายขวา
พระหัตถ์จับศรขัดคทา ลีลาไปขึ้นพิชัยรถ ฯ
๏ รถเอยราชรถศึก กงกำแก้วผลึกอลงกต
แอกงอนอ่อนงามช้อยชด ชั้นลดภาพล้อมบัลลังก์ลอย
เรือนเก็จเสาแก้วแกมสุวรรณ หน้าบันชั้นเหมช่อห้อย
สี่มุขสุกวามอร่ามพลอย ห้ายอดแสงย้อยพรายตา
เทียมด้วยราชสีห์สี่พัน โลทันถือหอกเงื้อง่า
สำทับขับแล่นดั่งลมพา กงลั่นสนั่นฟ้าสุธาธาร
เครื่องสูงอภิรุมชุมสาย ธงชัยธงชายธงฉาน
ปี่กลองก้องดังเป็นกังวาน แตรฝรั่งเป่าประสานแตรงอน
ทวยหาญขานโห่ครั่นครื้น ดั่งเสียงคลื่นในสมุทรไม่หยุดหย่อน
ผงคลีมืดคลุ้มอัมพร เร่งพลนิกรยาตรา ฯ
๏ เมื่อนั้น พระนารายณ์สุริย์วงศ์นาถา
ได้ยินเสียงกึกก้องเป็นโกลา แลมาเห็นพลอสุรี
จึ่งตรัสแก่องค์พระวรนุช ทั้งวายุบุตรกระบี่ศรี
อันพวกพาลซึ่งม้วยชีวี บัดนี้ยกมาราญรอน
เราจักสังหารผลาญมัน ให้ตายตามกันด้วยแสงศร
ว่าแล้วชวนพระลักษมณ์บทจร ขุนราชพานรก็ตามมา ฯ
๏ บัดนั้น คำแหงหนุมานทหารกล้า
มีความยินดีปรีดา ด้วยจะได้เข่นฆ่าอสุรี
จึ่งกราบประณตบทบงสุ์ ทูลองค์พระนารายณ์เรืองศรี
ข้าขออาสาราวี ผลาญพลไพรีให้บรรลัย
ว่าแล้วชักตรีกวัดแกว่ง สำแดงศักดาแผ่นดินไหว
เผ่นโผนโจนทะยานว่องไว ออกไปยืนขวางมรคา ฯ
๏ เมื่อนั้น ฝ่ายท้าวกุเวรยักษา
รีบรถรีบทศโยธา ออกจากชายป่าพนาลี
เห็นวานรนั้นขวางทางอยู่ กับมนุษย์ถือธนูทั้งสองศรี
กริ้วโกรธพิโรธดั่งอัคคี จึ่งมีพจนารถประกาศไป
เหวยเหวยทหารฤทธิรุทร ฆ่ามนุษย์วานรเสียจงได้
เลือดติดเส้นหญ้าอย่าเหลือไว้ ให้สาใจที่มันอหังการ์ ฯ
๏ บัดนั้น กาลสูรนายทหารกองหน้า
รับสั่งแล้วขับโยธา ดาเข้าโรมรันวานร ฯ
๏ ต่างพุ่งสาตราอาวุธ จุดปืนหน้าไม้ธนูศร
บ้างแกว่งเสโลโตมร ราญรอนอุตลุดเป็นโกลี ฯ
๏ บัดนั้น พญาอนุชิตกระบี่ศรี
ฉวยชิงอาวุธอสุรี ตีซ้ายป่ายขวาวุ่นไป
เท้าถีบมือจับฟัดฟาด หัวขาดตัวขาดไม่นับได้
พลมารแตกยับทั้งทัพชัย ขุนกระบี่โลดไล่รอนราญ ฯ
๏ บัดนั้น กาลสูรกองหน้านายทหาร
เห็นโยธาแตกพ่ายวายปราณ โกรธดั่งเพลิงกาลไหม้ฟ้า
กวัดแกว่งหอกใหญ่สำแดงฤทธิ์ เสียงสนั่นครรชิตทุกทิศา
ขบเขี้ยวเคี้ยวฟันทะยานมา เข้าไล่เข่นฆ่าวานร ฯ
๏ บัดนั้น คำแหงหนุมานชาญสมร
รับรองป้องกันประจัญกร ราญรอนไม่ลดละกัน ฯ
๏ โจนขึ้นเหยียบเข่าน้าวเศียร หันเวียนกลับกลอกดั่งจักรผัน
ต่างแทงต่างฉะต่างฟัน ยืนยันสัประยุทธ์ไปมา ฯ
๏ บัดนั้น กาลสูรสิทธิศักดิ์ยักษา
บุกบันประจัญด้วยฤทธา แทงซ้ายป่ายขวาอลวน ฯ
๏ สองหาญต่อหาญเข้าโจมจับ ต่างปัดต่างรับกันสับสน
ต่างเหี้ยมทรหดอดทน ต่างตนหลบหลีกไปในที ฯ
๏ บัดนั้น หนุมานผู้ชาญชัยศรี
ฉวยชิงได้หอกอสุรี ขุนกระบี่แทงซํ้ากระหน่ำไป
ถูกกายกุมภัณฑ์เป็นหลายหน ล้มลงไม่ทนกำลังได้
ก็สุดสิ้นชีพชีวาลัย ด้วยฤทธิไกรมหิมา ฯ
๏ เมื่อนั้น ท้าวกุเวรนุราชยักษา
เห็นวานรสังหารโยธา กองหน้าตายยับทับกัน
กริ้วโกรธกระทืบบาทเร่งรถ ขับทศโยธาแข็งขัน
เข้าไล่โรมรุกบุกบัน เสียงสนั่นหวั่นไหวทั้งธาตรี ฯ
๏ เมื่อนั้น สองพระองค์ทรงสวัสดิ์รัศมี
เห็นยักษาหนุนเนื่องมาราวี โยธีอเนกแน่นนันต์
ต่างขึ้นศรสิทธิ์ฤทธิรงค์ อาจองดั่งเทพรังสรรค์
พาดสายน้าวหน่วงยืนยัน แผลงไปพร้อมกันด้วยศักดา ฯ
๏ เปรี้ยงเปรี้ยงดั่งเสียงฟ้าฟาด โลกธาตุสะเทือนทุกทิศา
ต้องหมู่พหลโยธา อสุราตายยับทั้งทัพชัย ฯ
๏ บัดนั้น พญาอนุชิตทหารใหญ่
ถีบทะยานผ่านโผนโจนไป ลุยไล่บนรถอสุรี ฯ
๏ ราชสีห์สารถีก็ตายหมด แล้วหักรถพญายักษี
ระยำยับไม่เป็นสมประดี ขุนกระบี่เยาะเย้ยไปมา ฯ
๏ เมื่อนั้น ท้าวกุเวรนุราชยักษา
เสียรถสิ้นทศโยธา อสุรากริ้วโกรธดั่งเพลิงกาล
จึ่งชักศรสิทธิ์ออกพาดสาย มาดหมายเขม่นจะสังหาร
น้าวหน่วงด้วยกำลังชัยชาญ ขุนมารก็แผลงไปทันที ฯ
๏ ต้องหมู่พฤกษาในอารญ หักค่นเกลื่อนกลาดลงกับที่
เป็นเปลวเพลิงเริงโรจน์รูจี ร้อนดั่งอัคคีบรรลัยกัลป์ ฯ
๏ เมื่อนั้น พระจักรรัตน์แก้วรังสรรค์
เห็นศรยักษ์เป็นเพลิงพรายพรรณ ทรงธรรม์ชักศรแผลงไป ฯ
๏ เกิดเป็นเมฆกลุ้มอากาศ เสียงฟ้ากัมปนาทหวาดไหว
ฝนนั้นก็ตกลงทันใด ดับไฟสูญหายด้วยฤทธี ฯ
๏ เมื่อนั้น ท้าวกุเวรนุราชยักษี
กริ้วโกรธพิโรธดั่งอัคคี อสุรีแกว่งศิลป์เข้าโรมรัน ฯ
๏ หวดซ้ายย้ายเยื้องหวดขวา ด้วยกำลังโกรธาหุนหัน
โจนจับสับสนพัลวัน บุกบันไม่ลดงดกร ฯ
๏ เมื่อนั้น องค์พระอวตารชาญสมร
รับรองป้องปัดราญรอน ภูธรเงื้อคันธนูตี
พระลักษมณ์ถาโถมโจมจ้วง ทะลวงหวดถูกกายยักษี
หนุมานก็วิ่งเข้าราวี ถ้อยทีถ้อยจับพัลวัน ฯ
๏ เมื่อนั้น ท้าวกุเวรฤทธิแรงแข็งขัน
ผู้เดียวรับรองป้องกัน ยืนยันต่อกรรอนราญ ฯ
๏ หนีไล่วนเวียนกลับกลอก ต่างเข้าต่างออกสำแดงหาญ
ต่างถอยต่างรับประจัญบาน ขุนมารไม่คิดชีวี ฯ
๏ เมื่อนั้น พระหริรักษ์จักรแก้วเรืองศรี
ทั้งพระลักษมณ์หนุมานผู้ฤทธี เข้ากลุ้มรุมตีอสุรา
สองพระองค์หวดด้วยคันศิลป์ ขุนกระบินทร์โถมถีบยักษา
แทงด้วยตรีเพชรศักดา อสุราล้มลุกคลุกคลาน ฯ
๏ เมื่อนั้น ท้าวกุเวรนุราชใจหาญ
ความเจ็บเพียงชีพบรรลัยลาญ ขุนมารไม่คิดชีวี
ขบฟันชักศรพาดสาย หมายล้างมนุษย์กระบี่ศรี
น้าวหน่วงด้วยกำลังอินทรีย์ อสุรีก็ผาดแผลงไป ฯ
๏ ศรเป็นนาคาอกนิษฐ์ อ้าปากพ่นพิษเลื้อยไล่
มืดมิดปิดดวงอโณทัย ด้วยฤทธิไกรอสุรินทร์ ฯ
๏ เมื่อนั้น พระนารายณ์สุริย์วงศ์ทรงศิลป์
เห็นศรอสุราเป็นนาคินทร์ แลบลิ้นพ่นพิษดั่งอัคคี ฯ
๏ จึ่งชักพรหมาสตร์ขึ้นพาดสาย งามคล้ายพระอิศวรเรืองศรี
หมายล้างอาวุธอสุรี ภูมีแผลงไปด้วยศักดา ฯ
๏ ศรนั้นกลับเป็นพญาครุฑ สำแดงฤทธิรุทรแกล้วกล้า
บินสนั่นครั่นครื้นโลกา คาบคั้นนาคาสูญไป
แล้วต้องกุเวรขุนมาร ตลอดอกไม่ทานกำลังได้
ล้มลงสุดสิ้นชีวาลัย ด้วยฤทธิไกรพระจักรี ฯ
๏ เมื่อนั้น เทวานางฟ้าทุกราศี
เห็นพระจักราธิบดี สังหารอสุรีบรรลัยลาญ
มีความชื่นชมโสมนัส แซ่ซ้องตบหัตถ์ฉัดฉาน
เผยแกลเยี่ยมพักตร์ทุกวิมาน แสนสำราญสำรวลมี่ไป
บ้างโปรยบุปผามาลาช ดอกไม้มาศมณฑาลงมาให้
กลิ่นทิพย์ตลบอบเอาใจ ถวายชัยให้พรทั้งเมืองฟ้า
พระองค์จงทรงอานุภาพ ปราบไปทั่วทศทิศา
อันศัตรูหมู่พวกพาลา จงอยู่ในหัตถาพระทรงธรรม์ ฯ
๏ เมื่อนั้น พระจักรกฤษณ์ฤทธิรงค์รังสรรค์
ครั้นเสร็จซึ่งล้างกุมภัณฑ์ เทวัญโปรยทิพย์สุมามาลย์
พระหยิบชมดมดวงเกสร ขจายจรเสาวรสหอมหวาน
ทั้งพระพายชายพัดรำเพยพาน แสนสำราญฤทัยพันทวี
จึ่งมีพระราชบัญชา แก่พระลักษมณ์วายุบุตรกระบี่ศรี
ที่นี้ไม่เป็นสวัสดี ซากศพอสุรีอาเกียรณ์ไป
จำจะเที่ยวดั้นดัดลัดป่า หาที่สำนักอาศัย
ให้ผาสุกสะอ้านสะอาดใจ ด้วยนํ้าท่าผลไม้อันตระการ
ตรัสแล้วเสด็จยุรยาตร ดั่งพญาสีหราชตัวหาญ
ออกจากถํ้าแก้วโอฬาร พระลักษมณ์หนุมานก็ตามมา ฯ
๏ เลี้ยวลัดดัดดั้นอรัญเวศ ทอดพระเนตรเหลือบแลซ้ายขวา
คิดถึงองค์อัครกัลยา มาโดยมรคาพนาดร ฯ
๏ พระชมภูผาศีลาลาด งามประหลาดหลากกว่าทุกสิงขร
สูงเยี่ยมเทียมเมฆในอัมพร ชะโงกง่อนงํ้าเงื้อมเลื่อมพราย
บ้างเป็นวุ้งเวิ้งเพิงผนัง มีบัลลังก์ลดหลั่นเป็นชั้นฉาย
พู่ห้อยย้อยระย้าศีลาลาย งามคล้ายพวงแก้วจงกลกาญจน์
บ้างเป็นทรงกุฎีที่นั่งเย็น ลอยอยู่ดูเห็นรโหฐาน
เป็นแสงสายลายสีชัชวาล โอฬารแลเลื่อมรูจี
ที่ขาวนั้นขาวเหมือนสีสังข์ เขียวดั่งมยุรกัณฐี
ที่แดงเพียงโลหิตมณี หมอกเหมือนสีเมฆเมื่อสายัณห์
ที่เหลืองเรืองผ่องดั่งทองทาบ ม่วงขาบนิลแนมแกมคั่น
มีท่อนํ้าพุดุดัน ทะลุลั่นไหลโลดโดดมา
ซ่านเซ็นกระเด็นดั่งฝอยฝน ล้นลงท่อธารฉานฉ่า
ยิ่งพิศยิงเพลินจำเริญตา มาในพนมพนาลัย ฯ
๏ ล่วงทางสิบห้าโยชน์กึ่ง ก็ถึงซึ่งต้นโศกใหญ่
ถิ่นฐานสะอ้านสะอาดใจ มิ่งไม้ร่มรื่นเรียงรัน
เพล็ดดอกออกผลดกดาษ เกลื่อนกลาดทุกต้นดั่งแกล้งสรร
ประกอบทั้งนํ้าท่าครบครัน ก็ชวนกันหยุดพักภิรมยา ฯ
๏ มาจะกล่าวบทไป ถึงกุมภัณฑ์นุราชยักษา
ต้องสาปพระอิศวรเจ้าโลกา มาอยู่ยังคูหาสุรกานต์
อันเขตแคว้นแดนดงป่านั้น พันโยชน์มณฑลไพศาล
องค์พระอิศวรผู้ทรงญาณ ประทานให้เลี้ยงชีวี
แม้นสิงห์สัตว์หลงลัดเข้ามา ได้เป็นภักษายักษี
ครั้นรุ่งสางสว่างราตรี ก็แต่งอินทรีย์กุมภัณฑ์
จึ่งเอานาคาเป็นสังวาล โพกเศียรเลิกพังพานผกผัน
กวัดแกว่งคทาดั่งเพลิงกัลป์ จรจรัลจากถํ้ารจนา ฯ
๏ เที่ยวระเห็จเตร็ดเตร่ตระเวนไป ตามในพนมแนวป่า
ไล่จับโคถึกมฤคา กินเป็นภักษาสำราญ ฯ
๏ เสร็จแล้วลดเลี้ยวเที่ยวเล่น ที่ในดงเย็นรโหฐาน
ตามแถวแนวนํ้าลำธาร ข้ามละหานผ่านเนินคีรีไป ฯ
๏ โดยทางประมาณโยชน์กึ่ง ถึงซึ่งที่ต้นโศกใหญ่
เห็นสองมนุษย์อำไพ ทรงลักษณ์วิไลดั่งเทวา
กับวานรหนึ่งขาวสะอาด ดูประหลาดหลากใจเป็นหนักหนา
จะเป็นสุริย์วงศ์กษัตรา เหตุใดโยธาจึ่งไม่มี
หรือจะเป็นชีป่าพนาดร สัญจรมากับกระบี่ศรี
เป็นบุญปากกูในวันนี้ จะได้กินของดีชอบใจ
คิดแล้วผาดแผลงสำแดงฤทธิ์ ทศทิศกัมปนาทหวาดไหว
กวัดแกว่งตระบองดั่งแสงไฟ โลดโผนโจนไปด้วยศักดา ฯ
๏ บัดนั้น วายุบุตรวุฒิไกรใจกล้า
เห็นยักษีองอาจอหังการ์ โกรธาดั่งเพลิงบรรลัยกาล
เข่นเขี้ยวเคี้ยวฟันกระทืบบาท ทำอำนาจผาดแผลงสำแดงหาญ
ชักตรีเผ่นโผนโจนทะยาน เข้าต่อกรรอนราญอสุรี ฯ
๏ บัดนั้น กุมภัณฑ์นุราชยักษี
รับรองป้องกันประจัญตี โจนจับกระบี่ด้วยว่องไว
หวดซ้ายป่ายขวากุลาหล ต่างตนต่างหนีต่างไล่
ต่างตีต่างแทงวุ่นไป มิได้ละลดงดกร ฯ
๏ บัดนั้น คำแหงหนุมานชาญสมร
รบชิดติดพันประจัญกร วานรโจนจับอสุรี
เท้าซ้ายนั้นเหยียบเข่าขวา มือคว้าจิกเศียรยักษี
หันเวียนเปลี่ยนท่าราวี แกว่งตรีพิฆาตฟาดฟัน ฯ
๏ บัดนั้น กุมภัณฑ์ฤทธิแรงแข็งขัน
สัประยทธ์ไม่คิดชีวัน ขบฟันเข้าจับด้วยศักดา
โจนขึ้นเหยียบบ่าวานร กรแกว่งตระบองเงื้อง่า
กลอกกลับจับกันเป็นโกลา ต่างเขม้นเข่นฆ่าจะเอาชัย ฯ
๏ บัดนั้น พญาอนุชิตทหารใหญ่
หลบหลีกเคล่าคล่องว่องไว ทำเป็นหนีไล่ให้ที
มาดหมายเขม้นเผ่นโผน โจนจับได้ตัวยักษี
ขว้างไปด้วยกำลังอินทรีย์ ถูกเนินคีรีหิมพานต์ ฯ
๏ บัดนั้น กุมภัณฑ์นุราชใจหาญ
ต้องเขาตกพื้นสุธาธาร ขุนมารไม่ระคายกายา
ผุดลุกขึ้นยืนหยัดยัน ขบฟันแกว่งตระบองเงื้อง่า
วิ่งโลดโดดโผนเข้ามา ด้วยกำลังโกรธาอสุรี
ร้องว่าเหวยเหวยไอ้เดียรัจฉาน ไม่รู้จักพระกาลเรืองศรี
ตัวมึงกับมนุษย์ทั้งสองนี้ มีนามกรชื่อใด
ชาติเชื้อเหล่าพงศ์วงศ์วาน ถิ่นฐานบ้านเมืองนั้นอยู่ไหน
อหังการ์อาจองทะนงใจ ล่วงเข้ามาในหิมวันต์
อันป่าแว่นแคว้นแดนนี้ องค์พระศุลีรังสรรค์
ประสาทให้แก่กูเป็นขอบคัน กำหนดพันโยชน์คณนา
สองมนุษย์กับมึงไอ้ทรลักษณ์ กูจักเคี้ยวกินเป็นภักษา
เลือดเนื้อมิให้เหลือแก่แร้งกา ไม่ช้าแต่ในบัดเดี๋ยวนี้ ฯ
๏ บัดนั้น หนุมานผู้ชาญชัยศรี
ได้ฟังจึ่งตอบไปทันที เหวยเหวยอสุรีสาธารณ์
อันตัวมึงนี้เป็นไฉน นามกรชื่อไรจึ่งอวดหาญ
ดั่งแมงเม่าบินเข้าเพลิงกาล จะวายปราณไม่ทันพริบตา
แสนมหาแต่ท้าวทศพักตร์ ขุนยักษ์ยี่สิบกรสิบหน้า
ฮึกฮักองอาจอหังการ์ ยังพาโคตรสุดสิ้นชีวี
มึงไม่รู้หรือว่าพระองค์ ผู้ทรงครุฑราชปักษี
อวตารมาผลาญอสุรี ที่มันริษยาอาธรรม์
ทรงนามสมเด็จพระรามา ผ่านกรุงอยุธยาเขตขัณฑ์
กับพระลักษมณ์อนุชาวิลาวัณย์ พากันเสด็จมาเดินไพร
ตัวกูคือลูกพระพาย พระนารายณ์เลี้ยงเป็นทหารใหญ่
ชื่อพญาอนุชิตฤทธิไกร จะผลาญมึงให้ม้วยชีวี ฯ
๏ บัดนั้น กุมภัณฑ์นุราชยักษี
แจ้งว่าเป็นองค์พระจักรี ตกใจพ้นที่จะคณนา
ให้บันดาลขนพองสยองเกล้า ร้อนเร่าทั่วผิวมังสา
ประนมกรตัวสั่นอยู่ไปมา อสุราร้องขออภัย
ไม่รู้เลยว่าองค์พระอวตาร จึ่งทำการโอหังหยาบใหญ่
โทษนี้ถึงสิ้นชีวาลัย ขอท่านจงได้ปรานี
ข้าชื่อสุนนท์เทเวศ รองบาทพระอิศเรศเรืองศรี
ผิดด้วยหยอกนางรัชนี จึ่งเคืองธุลีพระบาทา
สาปมาอยู่ถํ้านพมาศ ชื่อกุมภัณฑ์นุราชยักษา
เมื่อใดสมเด็จพระจักรา อวตารมาล้างอาธรรม์
ข้าได้ประณตบทบงสุ์ รับพรพระหริวงศ์รังสรรค์
จึ่งพ้นสาปกลับเป็นเทวัญ ไปหิรัญไกรลาสคีรี
เป็นบุญจึ่งได้มาพบบาท พระนารายณ์ธิราชเรืองศรี
ท่านจงเมตตาข้านี้ ไปเฝ้าธุลีพระจักรา ฯ
๏ บัดนั้น วายุบุตรวุฒิไกรใจกล้า
แจ้งว่าเป็นเทพเทวา ต้องสาปพระอิศราเรืองชัย
ความพิโรธโกรธกริ้วนั้นสูญหาย จะอาฆาตมาดหมายก็หาไม่
ให้คิดเมตตาอาลัย ก็พาไปเฝ้าองค์พระจักรี ฯ
๏ ครั้นถึงจึ่งขุนพานร ยอกรกราบเบื้องบทศรี
ทูลตามถ้อยคำอสุรี ถ้วนถี่เสร็จสิ้นทุกประการ ฯ
๏ เมื่อนั้น พระตรีภพลบโลกทุกสถาน
ได้ฟังคำแหงหนุมาน จึ่งมีบรรหารตรัสไป
ดูก่อนกุมภัณฑ์นุราช ซึ่งประมาทเพราะหารู้จักไม่
โทษนี้เราให้อภัย จงพ้นสาปเจ้าไตรโลกา ฯ
๏ บัดนั้น กุมภัณฑ์นุราชยักษา
ก้มเกล้ารับพรด้วยปรีดา กายาก็กลายเป็นเทวัญ
จึ่งยอกรถวายอภิวาทน์ ลาบาทพระนารายณ์รังสรรค์
อวยชัยให้พรพระทรงธรรม์ แล้วเหาะไปหิรัญคีรี ฯ
๏ เมื่อนั้น พญาไวยวงศาเรืองศรี
ทั้งสิบแปดมงกุฎฤทธี ซึ่งไปผ่านบุรีอสุรา
แจ้งว่าสมเด็จพระหริวงศ์ ให้ล้างองค์อัคเรศเสน่หา
เดชะความสัตย์ของกัลยา ชีวาไม่ม้วยบรรลัย
สัญจรไปพึ่งพระนักพรต ในอาศรมบทป่าใหญ่
จนคลอดพระโอรสยศไกร ชันษานั้นได้สิบสี่ปี
เชี่ยวชาญในการธนูศร ฤทธิรอนเลิศฟ้าราศี
รับเข้ามาไว้ในธานี พระจักรีไม่สบายวิญญาณ์
ท้าวทศคิริวงศ์ทำนาย ว่าพระเคราะห์นั้นร้ายหนักหนา
จึ่งพาพระลักษมณ์อนุชา กับพญาอนุชิตไปเดินไพร
ต่างถวิลจินดาอาวรณ์ จะอยู่ในพระนครหาควรไม่
จำจะไปตามเสด็จภูวไนย จะได้รองใต้บทมาลย์ ฯ
๏ คิดแล้วอ่าองค์ทรงเครื่อง อร่ามเรืองพรรณรายฉายฉาน
ต่างคนเหาะระเห็จเตร็ดทะยาน ไปสถานอยุธยาพร้อมกัน ฯ
๏ ครั้นถึงลงจากอากาศ หน้าราชนิเวศน์เขตขัณฑ์
เข้าหาเสนาสุมันตัน พากันขึ้นเฝ้าภูมี ฯ
๏ ต่างตนกราบบาทบงกช พระพรตพระสัตรุดเรืองศรี
กับสองโอรสพระจักรี ขุนกระบี่จึ่งทูลด้วยสุนทร
ข้าบาททั้งนี้แจ้งการ ว่าพระอวตารทรงศร
กับองค์พระลักษมณ์ฤทธิรอน ภูธรไปเดินพนาวัน
ข้าจึ่งมาเฝ้าเบื้องบาท พระอนุชาธิราชรังสรรค์
หวังทราบต้นทางเป็นสำคัญ จะพากันโดยเสด็จพระจักรา ฯ
๏ เมื่อนั้น ทั้งสองน้องนารายณ์นาถา
ได้ฟังยินดีปรีดา ดั่งได้ผ่านเมืองฟ้าสุราลัย
จึ่งมีบัญชาอันสุนทร ดูก่อนท้าวพญาน้อยใหญ่
เรานี้ก็จำนงจงใจ ว่าจะไปตามเสด็จแต่เดิมที
พระองค์ให้รักษาพระนิเวศน์ ขอบเขตแว่นแคว้นบุรีศรี
กับสองนัดดาร่วมชีวี ปีหนึ่งจึ่งจะเสด็จมา
ซึ่งท่านมีใจจงรัก ภักดีต่อองค์พระเชษฐา
จงไปตามทิศบูรพา จะพบพระจักราเรืองชัย ฯ
๏ บัดนั้น ท้าวพญาวานรน้อยใหญ่
ได้แจ้งแห่งคำภูวไนย ต่างตนมีใจยินดี
จึ่งกราบประณตบทบงสุ์ ลาองค์กษัตริย์ทั้งสี่
ออกจากอยุธยาธานี จรลีเข้าในพนาดร ฯ
๏ ผ่านทุ่งมุ่งไม้ไพรชัฏ เลี้ยวลัดตามเชิงสิงขร
เหาะข้ามมหาสาคร บทจรโดยทางอรัญวา ฯ
๏ ร้อนแรมมาหลายราตรี ถึงที่โศกใหญ่ใบหนา
แลไปเห็นองค์พระจักรา กับพระอนุชาชัยชาญ
ทั้งวายุบุตรวุฒิไกร ต่างตนมีใจเกษมศานต์
ก็เข้าไปประณตบทมาลย์ สองกษัตริย์ผู้ชาญฤทธี ฯ
๏ เมื่อนั้น พระจักรแก้วสุริย์วงศ์เรืองศรี
เห็นเจ้าขีดขินพระบุรี กับเสนีท้าวพญาวานร
พากันมาตามเบื้องบาท ภูวนาถชื่นชมสโมสร
จึ่งตรัสปราศรัยด้วยสุนทร ดูก่อนท่านผู้ฤทธิไกร
อันถิ่นฐานบ้านเมืองแลโยธี อยู่ดีเป็นสุขหรือไฉน
อุตส่าห์บุกป่าพนาลัย ตามเรามาไยในกันดาร ฯ
๏ บัดนั้น น้องพญาพาลีใจหาญ
กับท้าวพญาวานรชัยชาญ ต่างสนองโองการพระจักรา
บรรดากรุงไกรไม่มีทุกข์ แสนสุขภิรมย์ถ้วนหน้า
ด้วยพระเดชในละอองบาทา แผ่ปกเกศาทั่วไป
แจ้งว่าสมเด็จพระปิ่นเกล้า ร้อนเร่าฤทัยหม่นไหม้
ละไอศวรรยาราชัย ออกมาเดินไพรพนาลี
กับองค์พระลักษมณ์นุชนาถ วายุบุตรรองบาทบทศรี
บรรดาตัวข้าทั้งนี้ ไม่ควรที่จะอยู่ในพารา
จึ่งพากันมาตามเสด็จ พระจักรเพชรปิ่นภพนาถา
หวังสนองพระคุณซึ่งมีมา กว่าจักสิ้นชีพชีวัน ฯ
๏ เมื่อนั้น พระตรีภูวนาถรังสรรค์
ได้ฟังทหารชาญฉกรรจ์ ทรงธรรม์มีราชวาที
ครั้งนี้เราออกมาเดินป่า ด้วยพญาพิเภกยักษี
ทายว่าเคราะห์ร้ายกำหนดปี จึ่งจะพ้นราคีที่ฆาฏไว้
บัดนี้ได้ห้าเดือนกับเจ็ดวัน จะพากันเที่ยวไปในป่าใหญ่
ปราบหมู่อาธรรม์พวกภัย ให้ไตรโลกเป็นสุขสถาวร
ตรัสแล้วก็พาพระนุชนาถ ลีลาศอาจองดั่งไกรสร
บรรดาท้าวพญาวานร บทจรตามเสด็จเข้าดงดาน ฯ
๏ พระชมหมู่ปักษาทิชากร บ้างบินว่อนร่อนร้องสำเนียงหวาน
นางนวลเหมือนนวลยุพาพาล สมานรักพี่แนบถนอมนวล
นกแก้วจับเคียงคู่พลอด เหมือนยอดมิ่งเคยเคียงพี่แย้มสรวล
จากพรากจับร้องครํ่าครวญ เหมือนพี่พรากจากนวลวนิดา
เขาไฟเหมือนไฟสุมอก เพราะวิตกถึงยอดเสน่หา
สาลิกาเหมือนพี่โศกา แสนทุกข์ทรมาจาบัลย์
รังนานเหมือนนานนิราศห้อง จากน้องมาแรมในไพรสัณฑ์
ระวังไพรเหมือนเราเดินในไพรวัน ได้ยากด้วยกันแสนทวี
นกหว้าพาฝูงบินว่อน เหมือนพี่ว่าวอนมารศรี
เบญจวรรณไต่วัลย์มาลี เหมือนวันเจ้าหนีพี่ไปบาดาล
กินลมเหมือนพี่กินชลเนตร แสนเทวษถึงยอดสงสาร
ความทุกข์ครั้งนี้พ้นประมาณ ผ่านฟ้าครวญพลางทางไคลคลา ฯ
๏ เลี้ยวลัดดัดป่ามาถึง เขาหนึ่งสูงเงื้อมเวหา
ประกอบด้วยรุกขชาติดาษดา ดอกผลระย้าแกว่งไกว
เป็นที่ผาสุกรโหฐาน ทั้งเนินผาท่าธารน้ำไหล
จึ่งเสด็จยุรยาตรเข้าไป อาศัยอยู่ในเงื้อมคีรี ฯ
๏ บัดนั้น พญาไวยวงศากระบี่ศรี
ทั้งกระบินทร์วานรินทร์ราชเสนี มีใจยินดีปรีดา
บำเรอบำรุงสองกษัตริย์ ช่วยกันปรนนิบัติรักษา
ช่วยเก็บผลไม้โอชา น้ำท่าสรงเสวยเป็นนิรันดร์ ฯ
๏ เมื่อนั้น องค์พระหริรักษ์รังสรรค์
ครั้นสิ้นแสงสีรวีวรรณ แสงจันทร์จำรัสอัมพร
จึ่งเอนพระองค์ลงไสยาสน์ เหนือศีลาลาดสิงขร
ทรงทอดทัศนาดารากร ประภัสสรผ่องพื้นโพยมพราย
เรไรจักจั่นสนั่นเสียง ดั่งจำเรียงสังคีตประโคมถวาย
นํ้าค้างพรอยพรมละอองอาย พระพายพัดพากลิ่นสุมามาลย์
เฟื่องฟุ้งอวลอบตลบดง ทรงรสเสาวคนธ์หอมหวาน
ให้คะนึงถึงองค์นงคราญ ปานนี้จะเป็นประการใด
จะคุมแค้นพี่อยู่เป็นนิจ หรือจะคิดถึงบ้างเป็นไฉน
ใครเลยจะนำข่าวไป ถึงในพิภพนาคา
ว่าพี่นี้จากนคเรศ แสนเทวษทรมานมาเดินป่า
แต่รัญจวนครวญถึงกัลยา มิได้นิทราในราตรี ฯ
๏ ครั้นพระสุริยาเรื่อรอง แสงทองจำรัสรัศมี
เสนาะเสียงไก่แก้วสกุณี ร้องมี่ขานขันสนั่นดง
จึ่งชวนพระลักษมณ์ฤทธิรอน กรายกรย่างเยื้องดำเนินหงส์
พร้อมด้วยทหารชาญณรงค์ ลงไปยังเชิงบรรพต ฯ
๏ มาจะกล่าวบทไป ถึงพญาวายุภักษ์ยักษา
หน้านั้นเป็นหน้าอสุรา กายาเหมือนนกอินทรี
สองกรนั้นมีปีกป้อง สองเท้าเหมือนครุฑปักษี
หางแพร้วดั่งแววโมรี มีขนเลื่อมลายอลงกรณ์
ชนนีนั้นเป็นสกุณา บิดาชาติอสูรชาญสมร
ผ่านกรุงวิเชียรพระนคร ยังเนินสิงขรจักรวาล
โยธาเหล่าหนึ่งเป็นปักษี เหล่าหนึ่งอสุรีใจหาญ
อันวายุภักษ์ขุนมาร ฤทธิไกรชัยชาญมหิมา
มิได้อยู่ในทศธรรม์ หยาบคายโมหันธ์แกล้วกล้า
เบียดเบียนฤๅษีเทวา เกรงฤทธิ์อสุราทั้งธาตรี ฯ
๏ คิดจะใคร่ไปเที่ยวประพาส หิมวาสแนวเนินคีรีศรี
ชมพรรณพฤกษามาลี ให้มีความสุขสำราญ
ตริแล้วอ่าองค์ทรงเครื่อง จับกระบองฤทธิเรืองห้าวหาญ
พาพวกโยธีบริวาร บินทะยานผ่านไปในเมฆา ฯ
๏ สำเนียงเสียงปีกบันลือลั่น ไหวหวั่นทั่วทศทิศา
มืดกลุ้มบดบังพระสุริยา บินข้ามมหาสมุทรไท ฯ
๏ บัดเดี๋ยวร่อนรามาถึง เขาหนึ่งเงื้อมเมฆสูงใหญ่
ขุนมารเหลือบเล็งแลไป ที่ในแนวเนินคีรี
จึ่งเห็นมนุษย์ทั้งคู่ นั่งอยู่กับเหล่ากระบี่ศรี
มีความชื่นชมยินดี ด้วยสบสมที่เจตนา
อย่าเลยตัวกูจะฉวยฉาบ คาบเอาไปกินเป็นภักษา
คิดแล้วสำแดงฤทธา อสุราก็โฉบลงไป ฯ
๏ เฉี่ยวเอามนุษย์ทั้งสององค์ กำไว้ในกรงเล็บได้
กลับขึ้นเมฆาว่องไว พาไปด้วยกำลังขุนมาร ฯ
๏ บัดนั้น ท้าวพญาพานรินทร์ทวยหาญ
เห็นปักษาโฉบพระลักษมณ์พระอวตาร บินทะยานไปโดยอัมพร
ต่างตนโกรธากระทืบบาท ไหวหวาดสะเทือนสิงขร
กวัดแกว่งอาวุธดั่งไฟฟอน วานรเหาะตามไปทันที ฯ
๏ ครั้นทันถาโถมเข้าโจมยุทธ กลุ้มกันสัประยุทธ์ปักษี
บ้างฉวยปีกฉีกหางเป็นโกลี ตีสกัดโลดไล่ไปมา ฯ
๏ สุครีพฉวยจับเท้าซ้าย ลูกพระพายเข้าจับเท้าขวา
ชิงได้พระลักษมณ์พระจักรา แบกไว้เหนือบ่าพร้อมกัน ฯ
๏ เมื่อนั้น วายุภักษ์ฤทธิแรงแข็งขัน
คนเดียวต่อตีพัลวัน รับรองป้องกันว่องไว
กางปีกซ้ายขวาถาถาบ โฉบฉาบราวีหนีไล่
ต่างกล้าต่อหาญเข้าชิงชัย เสียงสนั่นหวั่นไหวทั้งธาตรี ฯ
๏ บัดนั้น บรรดาท้าวพญากระบี่ศรี
จู่โจมโถมถาราวี คลุกคลีตะลุมบอนรอนราญ
ต่างผาดต่างโผนโจนจับ ต่างกลอกต่างกลับสำแดงหาญ
ต่างแทงต่างฟันขุนมาร เข้าทะยานโถมถีบด้วยบาทา ฯ
๏ เมื่อนั้น วายุภักษ์ฤทธิไกรใจกล้า
แผดเสียงเร่งพลเป็นโกลา ให้เข้าเข่นฆ่าวานร ฯ
๏ บัดนั้น ฝ่ายพวกทหารชาญสมร
ต่างตนสำแดงฤทธิรอน โถมเข้าต่อกรราวี ฯ
๏ ที่เป็นปักษาก็ฉาบเฉี่ยว ลดเลี้ยวโจมจิกกระบี่ศรี
บ้างกางปีกซ้ายขวาราวี ต่อตีในกลางโพยมบน
อันโยธีซึ่งเป็นอสุรา กวัดแกว่งสาตรากุลาหล
ยิงแย้งแทงฟันอลวน ต่างตนไม่คิดตัวตาย ฯ
๏ บัดนั้น ท้าวพญาวานรทั้งหลาย
กวัดแกว่งอาวุธดั่งเพลิงพราย ทุกนายเข้าจับอสุรา
ต่างฟาดต่างฟันต่างแทง ด้วยกำลังฤทธิแรงแข็งกล้า
หัวขาดตกกลาดลงมา สิ้นพวกโยธาไพรี ฯ
๏ เมื่อนั้น วายุภักษ์สิทธิศักดิ์ยักษี
เห็นพลล้มตายไม่สมประดี อสุรีกริ้วโกรธขบฟัน
เข่นเขี้ยวคำรามเป็นโกลา ดั่งหนึ่งเสียงฟ้าคะนองลั่น
แกว่งกระบองฤทธิไกรดั่งไฟกัลป์ เข้าไล่โรมรันวานร ฯ
๏ บัดนั้น องคตนิลพัทชาญสมร
ทั้งสิบแปดมงกุฎฤทธิรอน กลุ้มเข้าต่อกรอสุรี
บ้างฉวยปีกฉวยเท้าอุตลุด ชิงคทาวุธยักษี
บ้างแทงบ้างฟันบ้างตี กระบี่รบชิดติดพัน ฯ
๏ เมื่อนั้น วายุภักษ์ฤทธิแรงแข็งขัน
ผู้เดียวสุดที่จะโรมรัน โจมประจัญกับหมู่วานร
สองปีกป้องปัดอุตลุด ด้วยกำลังฤทธิรุทรชาญสมร
ความเจ็บเหลือที่จะต่อกร ก็บินหนีเข้าซ่อนในเมฆา ฯ
๏ บัดนั้น ท้าวพญาวานรแกล้วกล้า
เห็นวายุภักษ์อสุรา ไม่ต่อศักดาหนีไป
ในที่พ่างพื้นอัมพร ซ่อนอยู่ยังกลีบเมฆใหญ่
ต่างตนสำแดงฤทธิไกร ทะยานไล่ติดตามอสุรี
แยกกันลดเลี้ยวเที่ยวหา ก็เห็นกายายักษี
นิลพัทกับลูกพาลี แกว่งตรีถาโถมเข้าโรมราญ ฯ
๏ สองนายรบชิดติดพัน กลับกลอกแทงฟันสังหาร
เศียรขาดตกพื้นสุธาธาร ขุนมารสุดสิ้นชีวา ฯ
๏ ครั้นเสร็จจึ่งลูกพระอาทิตย์ กับพญาอนุชิตทหารกล้า
ก็พาเสด็จสองกษัตรา ลงมาบรรพตด้วยฤทธี ฯ
๏ เมื่อนั้น พระนารายณ์สุริย์วงศ์เรืองศรี
ครั้นมาถึงเนินคีรี มีความแสนโสมนัสนัก
พักตร์ผ่องดั่งดวงศศิธร อันเขจรลอยเลื่อนตามจักร
จึ่งตรัสแก่องค์พระลักษมณ์ น้องรักของพี่ผู้ร่วมใจ
อันหมู่ทหารของเรานี้ ฤทธาไม่มีที่เปรียบได้
เลื่องชื่อลือจบภพไตร ใช้ไหนก็ได้ดั่งจินดา
ครั้งนี้เราจะจากพระนคร ออกมาสัญจรอยู่กลางป่า
นับได้เก้าเดือนคณนา ชันษาร้ายพ้นพันทวี
ต้องคำพิเภกทายทัก ประจักษ์ทุกสิ่งไม่คลาดที่
หากทหารมาด้วยช่วยตามตี ทันทีจึ่งไม่ลำบากใจ
ที่นี้อาเกียรณ์ด้วยซากศพ กลิ่นตลบไม่ทนอยู่ได้
จำเราจะพากันเที่ยวไป หาที่อาศัยให้ถาวร
ตรัสแล้วเสด็จยุรยาตร องอาจดั่งพญาไกรสร
ออกจากถํ้าแก้วอลงกรณ์ วานรทหารก็ตามมา ฯ
๏ เดินทางมาหว่างบรรพต เลี้ยวลดตามแถวแนวป่า
ชมสัตว์จัตุบาทดาษดา เล็มล่าริมชายพนาลี
นรสิงห์สิงห์นัดโลดเล่น กระต่ายเต้นตามเนินคีรีศรี
เสือเหลืองหมอบมองมฤคี จามรีเดินเดาะละเมาะเมียง
หมีเที่ยวดั้นด้นบ่นพึม เสือโคร่งกระหึมครึมเสียง
โคป่าพาคู่คลอเคียง เลียงผาเผ่นผายระเห็จจร
ราชสีห์ชำเลืองเยื้องกราย เมียงม่ายชมนางไกรสร
มหิงสาเสี่ยวขวิดดินดอน พังพอนเล่นเลี้ยวหยอกกัน
คชสารนำหมู่กิริณี เที่ยวอยู่ที่ชายพนาสัณฑ์
บ้างตรวจแตร้นแล่นไล่พัลวัน ลูกนั้นแนมข้างไปมา
อนิจจาเหมือนสีดายุพาพักตร์ เลี้ยงสองลูกรักเสน่หา
ชมพลางทางหวั่นวิญญาณ์ ชลนาคลอเนตรดำเนินไป ฯ
๏ ล่วงทางมาสามราตรี ถึงที่ท้ายเขาหนึ่งใหญ่
ราบรื่นพื้นสะอ้านสำราญใจ ประกอบด้วยมิ่งไม้หลายพรรณ
พิศดอกออกผลดิบสุก แสนสนุกดั่งหนึ่งสวนสวรรค์
ไม่รู้ว่าสวนกุมภัณฑ์ ก็พากันเข้าไปด้วยยินดี ฯ
๏ เห็นสระโบกขรณีสี่เหลี่ยม นํ้าเปี่ยมใสดั่งมณีศรี
บันไดดาษลาดแท่นในชลธี เป็นที่แสนสุขภิรมยา
ริมรอบคันขอบสระนั้น มีพรรณไม้ทรงบุปผา
ก็พาพระวรนุชกับโยธา ลงเล่นมหาชลาลัย ฯ
๏ ขัดสีธุลีมลทิน ในกระแสวารินเย็นใส
โกสุมตูมตั้งบังใบ บ้างแบ่งบานไสวอรชร
พระพายชายพัดรำเพยกลิ่น รวยรินเสาวคนธ์เกสร
หวนคะนึงถึงองค์บังอร ภูธรแสนสลดวิญญาณ์
พระลักษมณ์เด็ดผักปทุเมศ ทูลเกศถวายพระเชษฐา
นิลุบลบัวผันสันตะวา บุษบาบานแย้มแกมกัน
ท้าวพญาวานรทั้งหลาย เล่นโลดโดดว่ายเกษมสันต์
บ้างถอนทิ้งชิงดวงบุษบัน บ้างสาดนํ้าดำดั้นวารี
บ้างฉุดชักหักก้านปทุมาศ ตีฟาดหยอกกันอึงมี่
ต่างตนชื่นชมยินดี ในที่สระสวนมาลา ฯ
๏ ครั้นเสร็จซึ่งลงสรงสนาน องค์พระอวตารนาถา
ก็ชวนพระศรีอนุชา ขึ้นมาจากท่าชลาลัย
พร้อมท้าวพญาพานร สโมสรใต้ร่มรังใหญ่
พระพายชายพัดเย็นใจ ภูวไนยสำราญอินทรีย์ ฯ
๏ บัดนั้น ฝ่ายขุนนนทกาลยักษี
ซึ่งท้าวอุณาราชอสุรี ให้คุมโยธีห้าพัน
พร้อมด้วยเครื่องสรรพสาตรา ออกมารักษาสวนขวัญ
ครั้นเห็นมนุษย์ทั้งสองนั้น พากันเข้ามากับวานร
อาจองลงเล่นอลวน ในสระอุบลเกสร
มิหนำซ้ำทำคะนองกร ทึ้งถอนต้นรากไม่สมประดี
แม้นทราบถึงเบื้องบาทบงสุ์ แห่งองค์พระยายักษี
จะกริ้วโกรธพิโรธพันทวี น่าที่กูจะม้วยชีวัน
จะจับมนุษย์ทั้งสองนาย ไปถวายพระปิ่นไอศวรรย์
บรรดาวานรทั้งนั้น จะหํ้าหั่นกินเล่นให้สำราญ
คิดแล้วจึ่งทำสีหนาท ร้องประกาศเร่งหมู่ทวยหาญ
พร้อมกันโลดโผนโจนทะยาน เข้าล้อมไว้ทุกด้านรอบไป ฯ
๏ จึ่งร้องถามไปด้วยโกรธา เหวยมนุษย์นี้มาแต่ไหน
จึ่งทำอาจองทะนงใจ เข้ามาเล่นในที่นี้
ไม่รู้หรือว่าสวนรุกขชาติ ของท้าวอุณาราชยักษี
ผ่านมหาสิงขรธานี ฤทธีเลิศลบโลกา
ตัวเอ็งถึงพรหมลิขิต ชีวิตจะสิ้นสังขาร์
ทั้งไอ้วานรบรรดามา จะเป็นภักษากุมภัณฑ์ ฯ
๏ เมื่อนั้น พระหริรักษ์จักรแก้วรังสรรค์
ได้ฟังขุนมารชาญฉกรรจ์ ทรงธรรม์จึ่งตอบวาที
อันตัวกูนี้ทรงนาม ชื่อว่าพระรามเรืองศรี
อวตารมาปราบอสุรี ได้ผ่านธานีอยุธยา
ออกมาเดินป่าพนาเวศ ไม่แจ้งเหตุว่าสวนยักษา
จึ่งลงอาบกินคงคา มึงนี้หยาบช้าเป็นพ้นไป
พวกเอ็งดั่งฝูงแมงเม่า จะบินเข้าในกองเพลิงใหญ่
สำหรับแต่จะสิ้นชีวาลัย ด้วยฤทธิไกรวานร ฯ
๏ บัดนั้น ขุนนนทกาลชาญสมร
กริ้วโกรธพิโรธดังไฟฟอน ก็ขับหมู่นิกรเข้าโจมตี
บรรดาไพร่พลกุมภัณฑ์ ขบฟันโห่ร้องอึงมี่
ต่างโผนโจนทะยานเข้าราวี จับพวกกระบี่เป็นโกลา ฯ
๏ บัดนั้น องคตนิลพัทหาญกล้า
มัจฉานุอสุรผัดผู้ศักดา สิ้นทั้งโยธาที่ตามไป
ต่างชักอาวุธออกกวัดแกว่ง สำแดงฤทธิรอนแผ่นดินไหว
แยกย้ายกันออกชิงชัย ถาโถมโจมไล่ราวี ฯ
๏ ต่างจับต่างกุมตะลุมบอน บ้างฉีกกรฉีกขายักษี
หัวขาดตีนขาดไม่สมประดี แตกหนีตายยับทับกัน ฯ
๏ บัดนั้น นนทกาลอสุราโมหันธ์
ความกลัวเพียงม้วยชีวัน ตัวสั่นวิ่งหนีเข้าเวียงชัย ฯ
๏ ครั้นถึงจึ่งตรงขึ้นไปเฝ้า น้อมเกล้าประนมบังคมไหว้
ทูลว่าสองมนุษย์บังอาจใจ มาอยู่ในสวนมาลา
กับหมู่วานรินทร์กระบินทร์ราช หลายตนองอาจแกล้วกล้า
ลงเล่นในสระปทุมา ทึ้งถอนพฤกษาแหลกลาญ
ตัวข้าพากันเข้าล้อมจับ มันกลับสัประยุทธ์หักหาญ
ผลาญหมู่อสุราวายปราณ ขอประทานจงได้ปรานี ฯ
๏ เมื่อนั้น ท้าวอุณาราชยักษี
ได้ฟังกริ้วโกรธดั่งอัคคี อสุรแผดเสียงเกรียงไกร
ฉิฉะไอ้มนุษย์สองรา กับกระบี่นี้มาแต่ไหน
จึ่งทำโอหังบังอาจใจ ไม่กลัวจะพากันวายปราณ
แสนมหาสุรารักษ์นักสิทธ์ ยังเกรงฤทธิ์กูผู้แกล้วหาญ
แต่ออกชื่อลือไปในจักรวาล ก็บันดาลสยองพองโลมา
มันนี้ถึงที่จะวินาศ ไม่รู้จักมัจจุราชเข่นฆ่า
จักผลาญให้ม้วยไม่พริบตา ด้วยศักดาเดชอันเกรียงไกร
ตรัสแล้วมีราชบรรหาร เหวยเสนามารผู้ใหญ่
เร่งจัดพหลพลไกร กูจะไปจับมนุษย์วานร ฯ
๏ บัดนั้น นนทยักษ์เสนาชาญสมร
รับสั่งน้อมเศียรชุลีกร รีบจรออกจากพระโรงคัล ฯ
๏ เกณฑ์หมู่พลมารชำนาญศึก เลือกล้วนห้าวฮึกแข็งขัน
หมู่หนึ่งหน้าเสือขบฟัน กายนั้นเป็นเพศอสุรี
หมู่หนึ่งกายเป็นพยัคฆ์ ดวงพักตร์เป็นหน้ายักษี
หมู่หนึ่งเป็นหน้าพาชี มีกายนั้นเป็นกายมาร
หมู่หนึ่งนั้นตัวเป็นอาชา หน้าเป็นอสุราเหี้ยมหาญ
หมู่หนึ่งหน้าสิงห์เผ่นทะยาน กายเป็นกายมารเกรียงไกร
หมู่หนึ่งหน้าเป็นกุมภัณฑ์ ตัวนั้นเป็นสิงห์เติบใหญ่
ล้วนถืออาวุธแกว่งไกว เตรียมไว้โดยราชบัญชา ฯ
๏ เมื่อนั้น ท้าวอุณาราชยักษา
ครั้นเสร็จซึ่งจัดโยธา มาเข้าที่สรงชลธาร ฯ
๏ สุหร่ายแก้วโปรยปรายดั่งสายฝน ลูบไล้เสาวคนธ์หอมหวาน
สอดทรงสนับเพลาอลงการ ภูษาลายก้านกระหนกครุฑ
ชายไหวชายแครงเครือหงส์ ฉลององค์พื้นตองทองผุด
ทรงเกราะสำหรับพิชัยยุทธ์ รัดอกประดับบุษย์ดวงลอย
ตาบทิศทับทรวงสังวาลวัลย์ สะอิ้งแก้วกุดั่นเฟื่องห้อย
ทองกรพาหุรัดประดับพลอย ธำมรงค์เพชรพร้อยพรายตา
ทรงมหามงกุฎเนาวรัตน์ ทัดกรรเจียกแก้วซ้ายขวา
จับศรแล้วขัดคทา เสด็จมาขึ้นรถอลงการ ฯ
๏ รถเอยราชรถศึก พันลึกด้วยดวงมุกดาหาร
กำกงล้วนแล้วแก้วประพาฬ สามงอนชัชวาลรูจี
เสาเก็จกาบกระจังบัลลังก์รถ อลงกตด้วยแก้วสลับศรี
มุขบันช่อฟ้าบราลี แกมมณีนพมาศชมพูนุท
เทียมด้วยคชสีห์ตัวกล้า เริงร่าแผดร้องอึงอุด
สารถีกวัดแกว่งคทาวุธ ขับรุดทะยานมากลางพล
อภิรุมชุมสายพรายโพยม ปี่ฆ้องกลองประโคมกุลาหล
โห่สะเทือนเลื่อนลั่นสุธาดล รีบพลไปยังอุทยาน ฯ
๏ เมื่อนั้น พระจักรีผู้ปรีชาหาญ
ได้ยินเสียงพวกพลมาร โห่สะท้านอื้ออึงคะนึงมา
จึ่งตรัสแก่พระลักษมณ์นุชนาถ ทั้งราชกระบินทร์ซ้ายขวา
บัดนี้อสูรพาลา ไปบอกเจ้ามันมาชิงชัย ฯ
๏ บัดนั้น นิลพัทอสุรผัดทหารใหญ่
ทั้งมัจฉานุผู้ฤทธิไกร บังคมไหว้สนองพระวาที
ข้าขออาสาไปราญรอน ผลาญพลนิกรยักษี
มิให้เคืองใต้ธุลี ภูมีจงทรงพระเมตตา
ทูลแล้วประณตบทบงสุ์ ลาองค์พระบรมนาถา
สามนายก็รีบออกมา ยังที่ชายป่าพนาลัย ฯ
๏ แลเห็นพวกพลอสุรี เกลื่อนกลาดปถพีไม่นับได้
ต่างตนสำแดงฤทธิไกร เข้าไล่ตีทัพกุมภัณฑ์ ฯ
๏ ต่างตีต่างฟันต่างแทง ด้วยกำลังเรี่ยวแรงแข็งขัน
พลมารไม่รอต่อประจัญ พากันแตกย่นร้นมา ฯ
๏ บัดนั้น นนทจักรนายทหารกองหน้า
เห็นสามกระบี่ตีโยธา แตกยับลงมาวุ่นไป
พิโรธโกรธกริ้วกระทืบบาท ผาดเสียงสีหนาทหวาดไหว
ต้อนหมู่พหลพลไกร ออกไปรับหน้าวานร
แทงฟันพุ่งซัดสับสน ลางตนก็ยิงธนูศร
โห่สนั่นครั่นครื้นดินดอน ราญรอนไม่คิดชีวา ฯ
๏ บัดนั้น สามนายผู้ใจแกล้วกล้า
เห็นยักษีหนุนเนื่องกันมา ก็โจมเข้าเข่นฆ่ากลางพล
หักคอหักแขนจับฟัด พุ่งซัดอาวุธสับสน
พลมารไม่หาญทานทน แตกร่นจนรถกุมภัณฑ์ ฯ
๏ นิลพัทจึ่งยืนร้องประกาศ เหวยเหวยอุณาราชโมหันธ์
มึงไม่รู้หรือไอ้อาธรรม์ ว่าพระทรงสุบรรณฤทธิรุทร
เทเวศประชุมเชิญมา จากมหาวารีกษีรสมุทร
เกิดในสุริย์วงศ์พงศ์มนุษย์ ได้ผ่านอยุธยาราชัย
ทรงนามพระรามราเมศ เรืองเดชฟากฟ้าดินไหว
เป็นฉัตรแก้วกั้นพื้นภพไตร เสด็จไปล้างพวกพาลา
ในลงกามลิวันพระนคร ตายด้วยแสงศรมาหนักหนา
แจ้งว่าฝ่ายทิศบูรพา มีหมู่อสุราอาธรรม์
จึ่งละสมบัติพัสถาน ทรมานมาเดินพนาสัณฑ์
ได้ล้างกุเวรตรีปักกัน ทั้งวายุภักษ์นั้นบรรลัย
อันกุมภัณฑ์นุราชอสุรี ซึ่งต้องสาปพระศุลีด้วยโทษใหญ่
พระโปรดให้พ้นทุกข์ไป เป็นเทพไทดั่งก่อนมา
มึงอย่าโอหังมาต่อยุทธ์ ด้วยพระทรงครุฑปักษา
เร่งไปบังคมพระบาทา เห็นว่าจะได้คงชีวี ฯ
๏ เมื่อนั้น ท้าวอุณาราชยักษี
ได้ฟังวานรพาที โกรธดั่งอัคคีบรรลัยกาล
กระทืบบาทผาดแผดสิงหนาท เหวยเหวยไอ้ชาติเดียรัจฉาน
มึงมามุสาสาธารณ์ คือนารายณ์อวตารครั้งใด
ตัวกูผู้ทรงศักดาฤทธิ์ ทั้งสามภพจบทิศไม่เปรียบได้
ทำไมมนุษย์เท่าแมงใย ดั่งลูกนกอยู่ในปากกา
อันกุเวรตรีปักกันวายุภักษ์ ไม่เรืองฤทธิ์สิทธิศักดิ์แกล้วกล้า
มันจึ่งสิ้นชีพชีวา มึงอย่าขึ้นหน้าว่ากันดี
บัดเดี๋ยวก็จะม้วยวายชนม์ ทั้งสามตนกลิ้งอยู่ที่นี่
ว่าแล้วชักศรทันที อสุรีพาดสายแผลงไป ฯ
๏ สำเนียงดั่งเสียงสุนีบาต เป็นนาคเกลื่อนกลาดไม่นับได้
พ่นพิษดั่งหนึ่งเปลวไฟ เลิกพังพานไล่วานร ฯ
๏ บัดนั้น ทั้งสามทหารชาญสมร
โจมจับนาคาด้วยฤทธิรอน สองกรฟาดฟันแหลกลาญ ฯ
๏ เสร็จแล้วผาดแผลงสำแดงฤทธิ์ เสียงสนั่นครรชิตทุกสถาน
ต่างตนโลดโผนโจนทะยาน ขึ้นรถขุนมารทันที
นิลพัทถีบท้าวอุณาราช อสุรผัดพิฆาตสารถี
มัจฉานุหักรถอสุรี ฆ่าทั้งคชสีห์มรณา ฯ
๏ เมื่อนั้น ท้าวอุณาราชยักษา
ตกลงยังพื้นพระสุธา อสุราผุดลุกขึ้นยืนยัน
พิโรธโกรธกริ้วกระทืบบาท พระสุธาอากาศเลื่อนลั่น
กวัดแกว่งศรสิทธิ์ดั่งเพลิงกัลป์ ก็ขับพลกุมภัณฑ์เข้าราวี ฯ
๏ บัดนั้น สามทหารผู้ชาญชัยศรี
รับรองป้องกันอสุรี ทำทีถอยย่นลงมา ฯ
๏ ฝ่ายสุครีพองคตวายุบุตร กับสิบแปดมงกุฎตัวกล้า
เห็นหมู่อสูรโยธา ตีประดาไล่รุกบุกบัน
เข้ามาจนหน้าพระภุชพล ต่างตนกริ้วโกรธตัวสั่น
กวัดแกว่งอาวุธดั่งเพลิงกัลป์ ขบฟันเข้าไล่รอนราญ
ฉะแทงตบกัดฟัดฟาด ด้วยกำลังองอาจกล้าหาญ
ล้มตายก่ายกองสุธาธาร อลหม่านไม่เป็นสมประดี ฯ
๏ เมื่อนั้น ท้าวอุณาราชยักษี
เห็นวานรไล่ฆ่าโยธี อสุรีกริ้วโกรธดั่งเพลิงพิษ
กระทืบบาทขบเขี้ยวเคี้ยวฟัน กรนั้นกวัดแกว่งศรสิทธิ์
เข้าไล่วานรด้วยฤทธิ์ หมายล้างชีวิตให้มรณา ฯ
๏ เมื่อนั้น พระสุริย์วงศ์องค์นารายณ์นาถา
เห็นยักษีไล่เหล่ากระบี่มา ผ่านฟ้าแกว่งศรออกโรมรัน ฯ
๏ เท้าขวานั้นเหยียบเข่าซ้าย งามคล้ายหัสเนตรรังสรรค์
จับไพจิตรากุมภัณฑ์ ทรงธรรม์หวดต้องขุนมาร ฯ
๏ เมื่อนั้น ท้าวอุณาราชใจหาญ
รับรองป้องกันประจัญบาน โถมทะยานเข้าไล่ราวี ฯ
๏ เท้าซ้ายนั้นเหยียบเข่าขวา มือคว้าชิงคันศรศรี
กลอกกลับจับกันในที ต่างตีต่างปัดพัลวัน ฯ
๏ เมื่อนั้น พระจักรรัตน์แก้วรังสรรค์
อาจองรบรุกบุกบัน ยืนยันโจมจับขุนมาร ฯ
๏ เท้าซ้ายนั้นเหยียบเข่าขวา เงื้อง่าคันศรจะสังหาร
หวดด้วยอสุราสาธารณ์ ล้มซานออกไปทันที ฯ
๏ เมื่อนั้น ท้าวอุณาราชยักษี
ผุดลุกขึ้นจากปถพี อสุรีจับศรแผลงไป ฯ
๏ สำเนียงเพียงรามสูรมาร ขว้างขวานสนั่นหวั่นไหว
เป็นก้อนเหล็กเรืองโรจน์ด้วยเปลวไฟ ตกกลาดดาษไปทั้งดินดอน ฯ
๏ เมื่อนั้น องค์พระอวตารชาญสมร
เห็นอาวุธยักษ์เป็นไฟฟอน ก็ชักศรพรหมาสตร์อันศักดา
พาดสายหมายล้างกุมภัณฑ์ ยืนยันกรายกรเงื้อง่า
น้าวหน่วงด้วยกำลังกายา ผ่านฟ้าก็ผาดแผลงไป ฯ
๏ ครื้นครั่นสนั่นโพยมหน บังเกิดเป็นฝนห่าใหญ่
ตกลงมาดับเปลวไฟ แล้วไปต้องอกกุมภัณฑ์ ฯ
๏ เมื่อนั้น อุณาราชฤทธิแรงแข็งขัน
ต้องศรปิ้มม้วยชีวัน ก็ขบฟันร่ายเวทอันศักดา ฯ
๏ ครั้นถ้วนเจ็ดคาบก็ลูบลง ทั่วสารพางค์องค์ยักษา
ลูกศรที่รึงตรึงตรา ก็หลุดจากกายาทันใด
อันความเจ็บปวดนั้นสูญหาย แต่เหนื่อยพักตร์จักคลายก็หาไม่
คิดแล้วรำพึงคะนึงไป มนุษย์นี้ฤทธิไกรชัยชาญ
ตัวกูก็ทรงสิทธิศักดิ์ ทั้งไตรจักรไม่รอต่อต้าน
รณรงค์พ่างเพียงวายปราณ จะสังหารฉันใดไม่มรณา
จำจะผ่อนพักกำลังก่อน จึ่งจะค่อยราญรอนเข่นฆ่า
คิดแล้วพญาอสุรา ก็ตรงมายังสระวารี ฯ
๏ มาจะกล่าวบทไป ถึงพระโคศภฤๅษี
เข้าฌานสำรวมอินทรีย์ อยู่ที่ศาลาอารัญ
แจ้งว่าองค์พระอวตาร สังหารอุณาราชไม่อาสัญ
ก็ออกจากพิธีตบะกรรม์ พระนักธรรม์เหาะรีบระเห็จไป ฯ
๏ เลื่อนลอยมาในโพยมพราย คล้ายคล้ายถึงยอดพนมใหญ่
ตรงลงยังที่ชิงชัย เข้าไปหาองค์พระจักรี ฯ
๏ นั่งลงแล้วกล่าวพจนารถ เดิมเหตุอุณาราชยักษี
เป็นเทวาข้าบาทพระศุลี มีพระหฤทัยกรุณา
อยู่มาเกียจคร้านไม่ขึ้นเฝ้า พระเป็นเจ้าจึ่งลงโทษา
สาปให้มาเป็นอสุรา ผ่านมหาสิงขรกรุงไกร
บรรดาอาวุธที่มีฤทธิ์ อย่าให้ผลาญชีวิตมันได้
เมื่อใดพระนารายณ์เรืองชัย ไวกูณฐ์มาล้างพวกพาล
ทรงนามพระรามจักรี ผ่านศรีอยุธยาราชฐาน
ออกมาเดินไพรกันดาร จะผลาญอุณาราชมรณา
ให้จำเพาะถอนเอาต้นกก แผลงไปปักอกยักษา
ตรึงไว้กับแผ่นศีลา ทรมาอยู่แสนโกฏิปี
จึ่งสั่งรูปให้อยู่แจ้งเหตุ แก่พระทรงเดชเรืองศรี
ว่าพลางชี้กกให้ทันที แล้วกลับไปกุฎีพระอาจารย์ ฯ
๏ เมื่อนั้น พระจักรีผู้ปรีชาหาญ
ฟังพระมุนีผู้มีฌาน แจ้งการแต่ดึกดำบรรพ์
มีความชื่นชมโสมนัส ดั่งได้สมบัติในสวรรค์
ดวงพักตร์ผ่องแผ้วเพียงจันทร์ ทรงธรรม์ถอนกกแก้วมา ฯ
๏ เมื่อนั้น ฝ่ายท้าวอุณาราชยักษา
กินน้ำชำระพักตรา เย็นทั่วกายาอสุรี
ซึ่งหิวหอบเหน็ดเหนื่อยก็เคลื่อนคลาย หมายจะล้างมนุษย์กระบี่ศรี
ก็เผ่นโผนจากสระด้วยฤทธี เข้าถาโถมโจมตีพัลวัน ฯ
๏ เมื่อนั้น พระหริวงศ์องค์นารายณ์รังสรรค์
แกว่งศรตีต้องกุมภัณฑ์ หันไปจากที่รอนราญ ฯ
๏ แล้วเอากกแก้วพาดสาย หมายล้างชีวิตสังขาร
น้าวหน่วงด้วยกำลังชัยชาญ ผ่านฟ้าผาดแผลงไปทันที ฯ
๏ เสียงสะเทือนเลื่อนลั่นโลกธาตุ ดั่งหนึ่งพรหมาสตร์ศรศรี
ต้องอกอุณาราชอสุรี ปลิวไปจากที่ด้วยฤทธา ฯ
๏ ตกลงในถํ้าริมสวนขวัญ ตรึงมั่นไว้กับแผ่นผา
มิได้ไหวติงกายา พระจักราก็ซ้ำสาปไป
ให้เกิดไก่แก้วอลงกรณ์ กับนนทรีถือค้อนเหล็กใหญ่
อยู่รักษาอสุรานี้ไว้ ให้ได้ถึงแสนโกฏิปี
แม้นเห็นกกเลื่อนเคลื่อนคลาด จากอกอุณาราชยักษี
ไก่นั้นจึ่งขันขึ้นทันที นนทรีเร่งเอาพะเนินรัน
สาปเสร็จเสด็จบทจร งามดั่งทินกรรังสรรค์
กับองค์อนุชาวิลาวัณย์ คืนเข้าสวนขวัญอสุรา ฯ
๏ เมื่อนั้น ฝ่ายฝูงเทเวศทุกทิศา
ทั้งนางอัปสรกัลยา เห็นพระจักราสี่กร
สังหารอุณาราชด้วยศรกก ปักอกตรึงไว้กับสิงขร
ต่างองค์ปรีดาถาวร เผยบัญชรแก้วทุกวิมาน
เยี่ยมพักตร์สำรวลสรวลสันต์ ตบหัตถ์สนั่นฉัดฉาน
โปรยดอกไม้ทิพย์โอฬาร หอมหวานเสาวรสรวยริน
บ้างร้องอวยชัยถวายพร สรรเสริญฤทธิรอนพระทรงศิลป์
ทีนี้โลกาฟ้าดิน จะสิ้นทุกข์เป็นสุขภิรมยา ฯ
๏ บัดนั้น ฝ่ายหมู่อสูรศักดิ์ยักษา
ที่เหลือตายแอบชายอรัญวา เห็นพญาอุณาราชอสุรี
แพ้ฤทธิ์มนุษย์วุฒิไกร ต้องศรปลิวไปจากที่
ตกใจดั่งจะสิ้นชีวี ก็ลัดหนีเข้ายังพระนคร ฯ
๏ ครั้นถึงจึ่งบังคมทูล นางไวยกาสูรดวงสมร
อันเป็นมเหสีภูธร มารดรนางประจันกัลยา
บัดนี้พระองค์ทรงภพ ยกพวกพลรบไปเข่นฆ่า
จนสิ้นจตุรงค์โยธา ผ่านฟ้าต้องศรปลิวไป
กราบทูลแต่ต้นจนปลาย บรรยายจะเว้นก็หาไม่
อันสองมนุษย์วุฒิไกร ยังอยู่ในสวนอุทยาน ฯ
๏ เมื่อนั้น นางไวยกาสูรยอดสงสาร
ทั้งประจันธิดายุพาพาล รู้ว่าพญามารมรณา
ตกใจดั่งใครมาฟันฟาด ให้เศียรขาดด้วยดาบอันคมกล้า
ต่างองค์ต่างฟายชลนา โศกาครวญครํ่ารำพัน ฯ
๏ มารดาว่าโอ้พระทรงเดช มงกุฎเกศสิงขรเขตขัณฑ์
ทรงฤทธิไกรดั่งไฟกัลป์ ปราบได้ทั้งสวรรค์ชั้นบาดาล
ควรหรือพ่ายแพ้แก่มนุษย์ สิ้นสุดชีวังสังขาร
แต่นี้สิงขรเมืองมาร จะเสื่อมเศร้าสาธารณ์ทุกวันไป
ธิดาว่าโอ้พระบิตุรงค์ ทรงคุณไม่มีที่เปรียบได้
รักลูกดั่งหนึ่งดวงใจ ถนอมเลี้ยงมิให้ราคี
แม้นจะชมดาวเดือนดวงตะวัน พระพาไปทุกชั้นราศี
ยังมิได้ทดแทนเท่าธุลี ทีนี้จะแลลับตา
กำนัลว่าโอ้พระปิ่นเกศ พระคุณดั่งบิตุเรศนาถา
บำรุงเลี้ยงข้าบาททั้งนี้มา ด้วยพระทัยเมตตาสถาวร
ยศศักดิ์ศฤงคารประทานให้ ได้อยู่เป็นสุขสโมสร
ครั้งนี้จะมีแต่ทุกข์ร้อน รํ่าพลางข้อนทรวงเข้าโศกี ฯ
๏ เมื่อนั้น ฝ่ายพระหริรักษ์เรืองศรี
ครั้นเสร็จซึ่งล้างอสุรี ภูมีสำราญฤทัย
จึ่งตรัสแก่องค์พระอนุชา ทั้งท้าวพญาน้อยใหญ่
แต่เราสละเวียงชัย ออกมาเดินไพรพนาวัน
ปราบหมู่อสุรพวกพาล ที่หยาบช้าสาธารณ์โมหันธ์
ตามคำพิเภกกุมภัณฑ์ กำหนดนั้นก็ได้ครบปี
ควรเราจะคืนนคเรศ ดับเทวษเจ็ดกษัตริย์เรืองศรี
ตรัสแล้วเสด็จจรลี จากที่อุทยานอสุรา ฯ
๏ เดินทางตามหว่างหิมเวศ พระทรงเดชชมพรรณปักษา
จับไม้ร่ายร้องจำนรรจา สาสิกาจับแก้วคลอกัน
กระสาจับต้นสนสร้อย นกเขาจับข่อยคูขัน
โนรีจับรักเรียงรัน เบญจวรรณจับหว้าริมทาง
นกแก้วจับเกดเป็นฝูง นกยูงจับประยงค์ฟ้อนหาง
คับแคเต้นไต่กิ่งคาง นกลางจับเลียบแล้วบินไป
ฝูงหงส์จับเหียงเคียงคู่ กระลุมพูร่อนลงจับไผ่
ไก่ฟ้าจับกิ่งมะไฟ ระวังไพรจับราชพฤกษ์นอน
พญาลอจับต้นพะยูงลาย นกคล้าจับขลายบินว่อน
ชมพลางเร่งรีบบทจร พระอนุชาวานรก็ตามมา ฯ
๏ เมื่อนั้น ฝ่ายองค์พระพรตกนิษฐา
ทั้งพระสัตรุดอนุชา กับสองนัดดาวิลาวัณย์
ซึ่งอยู่รักษาพระนคร คอยพระสี่กรรังสรรค์
นับวันนับเดือนประสมกัน โดยกำหนดนั้นก็ครบปี
บัดนี้สมเด็จพระทรงเดช จะคืนเข้านิเวศน์บุรีศรี
จำจะไปคอยเสด็จพระจักรี อยู่ที่ภายนอกพระนคร
ตรัสแล้วก็พากันลีลาศ สี่องค์ดั่งราชไกรสร
อันหมู่เสนาพลากร ราษฎรทั้งนั้นก็ตามไป ฯ
๏ นั่งแน่นสองแถวแนวนอน กำหนดทิศโดยต้นทางใหญ่
คอยองค์พระตรีภูวไนย ผู้ใดมิได้วางตา ฯ
๏ เมื่อนั้น พระภุชพงศ์องค์นารายณ์นาถา
ร้อนแรมมาในอรัญวา นับได้สิบห้าราตรี
ข้ามด่านผ่านแถวแนวทุ่ง หมายมุ่งสำคัญวิถี
พอชายบ่ายแสงพระรวี ภูมีก็ถึงพระนคร ฯ
๏ เมื่อนั้น สี่กษัตริย์สุริย์วงศ์ทรงศร
ตั้งพระเนตรคอยองค์พระสี่กร เหลือบเห็นภูธรมาแต่ไกล
มีความชื่นชมโสมนัส พูนสวัสดิ์พ้นที่จะเปรียบได้
ต่างองค์ต่างวิ่งออกไป ด้วยใจจงรักภักดี ฯ
๏ จึ่งน้อมเศียรถวายอภิวาทน์ กราบลงแทบบาทบทศรี
อันเสนาไพร่ฟ้าประชาชี ต่างถวายอัญชุลีพร้อมกัน
ชาวประโคมก็ประโคมฆ้องกลอง แตรสังข์กึกก้องเสียงสนั่น
อันชีพ่อพราหมณ์ทั้งนั้น อภิวันท์อ่านเวทถวายพร ฯ
๏ เมื่อนั้น องค์พระอวตารชาญสมร
เห็นสี่สุริย์วงศ์ทรงฤทธิรอน มนตรีนิกรโยธา
อันความเหนื่อยพักตร์ก็หายสิ้น พระทรงศิลป์แสนโสมนัสสา
ปราศรัยแล้วก็พากันยาตรา มายังปราสาทรูจี ฯ
๏ ครั้นถึงจึ่งตรงขึ้นไปเฝ้า น้อมเกล้าประณตบทศรี
ทั้งสามสมเด็จพระชนนี ด้วยใจปรีดาสถาวร ฯ
๏ เมื่อนั้น สามพระมารดาดวงสมร
เห็นองค์สมเด็จพระสี่กร กับพระลักษมณ์ฤทธิรอนอนุชา
กลับมาแต่ป่าพนาลัย อรไทแสนโสมนัสสา
ดั่งได้ผ่านสวรรค์ชั้นฟ้า ลุกมาสวมกอดทันที
ยอกรลูบหลังลูบพักตร์ ลูกรักของแม่ทั้งสองศรี
แต่เจ้าไปจากพระบุรี แม่นี้โศกาอาลัย
เช้าคํ่าพรํ่ากินแต่ชลเนตร จะเว้นวายเทวษก็หาไม่
ในอกร้อนรุ่มดั่งสุมไฟ ค่อยคลายใจด้วยสองนัดดา
พ่อไปเดินป่ากันดาร สององค์ช้านานหนักหนา
ได้ยากเป็นไฉนนะแก้วตา จึ่งมาซูบผอมถึงเพียงนี้ ฯ
๏ เมื่อนั้น องค์พระหริรักษ์เรืองศรี
ฟังสามสมเด็จพระชนนี ชุลีกรแล้วทูลสนองไป
ตัวลูกนี้จากบทเรศ แสนเทวษปิ้มเลือดตาไหล
ทรมานอดอยากลำบากใจ ชิงชัยด้วยพวกพาลา
อันท้าวกุเวรตรีปักกัน สุดสิ้นชีวันสังขาร์
โปรดกุมภัณฑ์นุราชอสุรา คืนไปเป็นข้าพระศุลี
แล้วพบยักษาวายุภักษ์ มาโฉบเฉี่ยวลูกรักทั้งสองศรี
ไปในกรงเล็บสกุณี พวกกระบี่ตามล้างบรรลัย
ครั้นถึงสวนอุณาราชกุมภัณฑ์ ได้ต่อยุทธ์ด้วยมันเป็นศึกใหญ่
ลูกเอากกแก้วแผลงไป ตรึงไว้ตามสาปพระอิศรา
หากคุณทั้งสามพระแม่เจ้า เป็นที่ปกเกล้าเกศา
จึ่งรอดชีวิตคืนมา ทูลเบื้องบาทาในครั้งนี้ ฯ
๏ เมื่อนั้น สามพระมารดาโฉมศรี
ฟังพระโอรสร่วมชีวี มีความสงสารเป็นพ้นไป
ชลเนตรคลอดวงนัยนา จะกลั้นโศกามิใคร่ได้
อนิจจาพ่อปิ้มจักบรรลัย หากทหารชาญชัยไปแก้ทัน
บัดนี้ก็สิ้นเคราะห์แล้ว แก้วตาจงบำรุงไอศวรรย์
ให้ไพร่ฟ้าผาสุกทุกนิรันดร์ เป็นฉัตรกั้นพื้นภพโลกา
ให้เดชาถาวรศรีสวัสดิ์ สืบวงศ์จักรพรรดิไปภายหน้า
แม่นี้จะฝากชีวา ฝากศพแก้วตาสืบไป ฯ
๏ เมื่อนั้น พระจักรีผู้มีอัชฌาสัย
ก้มเกล้ารับพรใส่เศียรไว้ ด้วยใจโสมนัสยินดี
จึ่งชวนพระอนุชากับโอรส ยอกรประณตบทศรี
ลาสามสมเด็จพระชนนี จรลีไปปราสาทชัชวาล ฯ
๏ ครั้นถึงเสด็จเหนือบัลลังก์อาสน์ อันโอภาสพรรณรายฉายฉาน
จึ่งประทานเครื่องต้นอลงการ แก่ทหารตามมีบำเหน็จกร
สังวาลธำมรงค์มงกุฎเพชร เสร็จแล้วโอวาทสั่งสอน
จงกลับไปผ่านพระนคร ให้ถาวรเป็นสุขทุกพารา ฯ
๏ บัดนั้น ท้าวพญาวานรถ้วนหน้า
รับราชรางวัลอันโอฬาร์ แสนโสมนัสสาพันทวี
จึ่งน้อมเศียรประณตบทบงสุ์ ลาองค์พระนารายณ์เรืองศรี
ต่างเหาะไปยังธานี ด้วยกำลังฤทธีชัยชาญ ฯ
๏ เมื่อนั้น พระจักรีผู้ปรีชาหาญ
ครั้นคํ่ายํ่าสนธยากาล ชัชวาลด้วยแสงจันทร
ดวงดาวประดับเดียรดาษ โอภาสจำรัสประภัสสร
จึ่งพาสองโอรสฤทธิรอน บทจรเข้าห้องรูจี ฯ
๏ เอนองค์ลงเหนือบัลลังก์รัตน์ ภายใต้เศวตฉัตรมณีศรี
ให้คะนึงถึงองค์เทวี ภูมีทอดถอนฤทัย
พิศพักตร์ทั้งสองเยาวเรศ ชลเนตรแถวถั่งหลั่งไหล
นิจจาเอ๋ยสีดายาใจ เคยได้ยากไร้ด้วยกันมา
ความเจ้ารักพี่พี่รักเจ้า สองเราร่วมชีพสังขาร์
ถ้อยทีมิให้เคืองวิญญาณ์ ควรหรือมาเป็นได้ดั่งนี้
โอ้ว่าเสียแรงบำรุงรัก เสียดายนักแก้วตามาจากพี่
สุดคิดสุดทุกข์แสนทวี แสนเทวษที่เจ้าไม่อาวรณ์
เสียทีที่อวตารมา ปราบหมู่พาลาด้วยแสงศร
ไตรโลกเป็นสุขไม่ทุกข์ร้อน แต่ดวงสมรพี่มาจากไป
อกเอ๋ยทำไฉนจะได้น้อง คืนมาร่วมห้องพิสมัย
พิเภกก็ทายทำนายไว้ ว่าจะมีผู้ใหญ่เมตตา
คิดคิดก็ไม่เล็งเห็น ใครจะเป็นที่พึ่งเหมือนหนึ่งว่า
ครวญพลางกอดสองกุมารา ผ่านฟ้าหลับไปในราตรี ฯ
๏ มาจะกล่าวบทไป ถึงท้าวหัสนัยน์เรืองศรี
แต่พระหริวงศ์ทรงฤทธี ปราบหมู่อสุรีอาธรรม์
ล้มตายวินาศดาษดา โลกาผาสุกเกษมสันต์
ทั้งนักสิทธ์วิทยาเทวัญ ไม่มีอันตรายสิ่งใด
ชื่นชมยินดีเป็นที่สุด จึ่งพาเทพบุตรน้อยใหญ่
กับหมู่นางฟ้าสุราลัย ไปยังไกรลาสคีรี ฯ
๏ ครั้นถึงต่างถวายอภิวาทน์ พระสยมภูวนาถเรืองศรี
ยังมุขพิมานมณี ในที่ประชุมเทวา ฯ
๏ เมื่อนั้น พระอิศวรบรมนาถา
ครั้นเห็นโกสีย์ผู้ศักดา กับเทเวศนางฟ้าพร้อมกัน
จึ่งมีเทวราชโองการ ดูก่อนมัฆวานรังสรรค์
วันนี้ฝูงเทพเทวัญ มาประชุมทุกชั้นสุราลัย
ร้อยปีจึ่งจะมีแต่ละหน เป็นมหามงคลอันใหญ่
จับระบำเล่นให้สำราญใจ ในนักขัตฤกษ์สถาวร ฯ
๏ เมื่อนั้น องค์ท้าวมัฆวานชาญสมร
ก้มเกล้าดุษฎีชุลีกร สโมสรรับเทวบัญชา
จึ่งสั่งฝูงเทพเทวัญ กับอนงค์นางสวรรค์พร้อมหน้า
จงจับระบำให้จำเริญตา ถวายพระอิศราธิบดี ฯ
๏ เมื่อนั้น เทวัญนางฟ้าทุกราศี
รับสั่งโกษิตผู้ฤทธี ต่างองค์ยินดีเป็นสุดคิด
จึ่งจับระบำรำถวาย ย้ายเทเล่ห์กลอกนิษฐ์
รำเบียดเสียดเข้าไปให้ชิด ทอดสนิทติดพันกัลยา
แล้วตีวงเวียนเปลี่ยนซ้าย ร่ายตีวงเวียนเปลี่ยนขวา
เลียมลอดสอดเคล้าเข้ามา กั้นกางขวางหน้านางไว้
ยักย้ายม่ายเมียงเบี่ยงผัน แทรกเปลี่ยนพัลวันขวักไขว่
เหน็บแนมแกมกลปนไป ในนางสวรรค์กัลยาณี
เลี้ยวลัดสกัดกั้นกาง คว้าไขว่ไล่นางสาวศรี
รำเคล้าเย้าหยอกไปในที เคียงข้างมิให้ห่างกัลยา
ฉวยฉุดยุดนางข้างซ้าย ยิ้มพรายชายเนตรชำเลืองหา
แล้วกลับผินผันหน้ามา ยุดนางข้างขวาสำราญใจ ฯ
๏ เมื่อนั้น นางเทพธิดาน้อยใหญ่
ระวังทีเทวาสุราลัย รำเปลี่ยนเวียนไวไล่กัน
ฝูงนางสวรรค์แต่ผันผิน เทวินทร์เข้าขวางกางกั้น
หลีกหลบลดเลี้ยวเกี้ยวพัน ให้ทีเทวัญด้วยมารยา
ครั้นเห็นเทพบุตรเวียนซ้าย นางสวรรค์ผันย้ายเปลี่ยนขวา
เทวัญกั้นหน้าเข้ามา นางฟ้าหยุดยั้งทุกนารี
แล้วทำกระบวนให้ยวนใจ ใส่จริตค้อนให้แล้วชายหนี
ครั้นเทวาคว้าไขว่เป็นที มารศรีสลัดปัดกร
แล้วรำตลบถอยหลัง งามดั่งกินรีราร่อน
เทเวศเปลี่ยนท่านางนอน เคียงคู่อัปสรด้วยปรีดา ฯ
๏ เมื่อนั้น ฝูงเทพเทวัญถ้วนหน้า
รำเคียงเลี่ยงลอดสอดคว้า เลี้ยวไล่นางฟ้าเป็นแยบคาย
แล้วชักเวียนวงเป็นหงส์ร่อน งามงอนพริ้งเพริศเฉิดฉาย
ทอดกรอ่อนระทวยกรีดกราย ยักย้ายร่ายเรียงเคียงกัน
เทเวศรำกระชั้นเข้าชิด นางฟ้าเบี่ยงบิดหลบผัน
เป็นทีลวงล่อเทวัญ ฉวยฉุดยุดพัลวันไป
ฝูงนางสวรรค์ก็ผันหนี เทวัญทำทีตลบไล่
นางฟ้าถอยล่อเวียนไว มิให้คลอเคล้าเข้าชิด
เทพบุตรรำเคียงเรียงมา นางฟ้าเลี้ยวเลี่ยงเบี่ยงบิด
อันหมู่เทวาสุราฤทธิ์ บันเทิงจิตด้วยฝูงนารี ฯ
๏ เมื่อนั้น นางเทพธิดาโฉมศรี
รำล่อเทวัญเป็นที ชายหนีหลีกเลี้ยวไปมา
เยื้องย่างกรายกรฟ้อนขับ ตีวงกลอกกลับซ้ายขวา
แล้วถอยหลังรำล่อเทวา ทำชม้ายชายตาเป็นกล
ครั้นเทวาเข้าใกล้ก็กรายกร เป็นหงส์ร่อนพ่างพื้นโพยมหน
งามดั่งเมขลานฤมล ด้วยแยบยลมารยาพิราใน
ฝ่ายฝูงเทวัญอันดีดสี เคลิ้มประหวัดยินดีไม่ทนได้
ลุกขึ้นกั้นกางขวางหน้าไว้ เยื้องกรายเข้าไปให้ชิด
ฉวยฉุดยุดนางสาวสวรรค์ เวียนหันสัพยอกตามติด
โทนทับตกแตกมิได้คิด ทอดสนิทยั่วเย้าเยาวมาลย์
มีความเพลิดเพลินจำเริญใจ สุราลัยเป็นสุขเกษมศานต์
งวยงงด้วยองค์นงคราญ สำราญทั้งไกรลาสบรรพตา ฯ
๏ เมื่อนั้น พระอิศวรบรมนาถา
ทอดพระเนตรดูฝูงเทวา กับเทพธิดาวิลาวัณย์
มีพระทัยใสสุดโสมนัส พูนสวัสดิ์ภิรมย์เกษมสันต์
จนพระสุริยาสายัณห์ เลี้ยวเหลี่ยมสุวรรณคีรี
พระองค์จึ่งตรัสประภาษ กับท้าวเทวราชโกสีย์
ด้วยกิจบำรุงธาตรี ในที่ประชุมเทวา ฯ
๏ เมื่อนั้น หัสนัยน์เจ้าตรัยตรึงศา
จึ่งบังคมทูลพระอิศรา บัดนี้โลกาก็สมบูรณ์
เพราะเหล่าสัตว์บาปซึ่งหยาบคาย วอดวายชีวิตสิ้นสูญ
ด้วยเดชพระนารายณ์ไวกูณฐ์ ล้างประยูรพวกพาลอสุรี
แต่พระหริวงศ์ทรงนาค เกิดวิบัติพลัดพรากพระลักษมี
นางไปอยู่เมืองนาคี ภูมีรัญจวนจิตนิจกาล
ได้แต่สองโอรสไว้ ในกรุงอยุธยาราชฐาน
ต่างทุกข์ต่างเทวษทรมาน ช้านานได้หลายปีมา
ขอพระผู้เป็นประธานโลก ช่วยดับโศกพระนารายณ์นาถา
ให้นางคืนสมภิรมยา โลกาจะได้สุขสืบไป ฯ
๏ เมื่อนั้น พระจอมไกรลาศเขาใหญ่
ได้แจ้งแห่งคำหัสนัยน์ ก็เร่าร้อนพระทัยพันทวี
จึ่งมีเทวราชโองการ สงสารพระนารายณ์เรืองศรี
อวตารไปบำรุงธาตรี ทั้งพระลักษมีโสภา
ควรหรือมานิราศร้างกัน จาบัลย์เศร้าโทมนัสสา
เพราะเราประมาทวิญญาณ์ ไม่เล็งดูโลกาให้ทั่วไป
แล้วสั่งจิตตุราชเทเวศ ทรงเดชศักดาอัชฌาสัย
จงเอารถแก้วแววไว ไปรับสีดาเทวี ฯ
๏ บัดนั้น จิตตุราชเทวัญเรืองศรี
รับสั่งถวายอัญชุลี ออกจากที่ทิพย์พิมาน ฯ
๏ จึ่งขึ้นรถแก้วอลงกรณ์ ขับเทพอัสดรตัวหาญ
ชำแรกแทรกพื้นสุธาธาร ลงไปบาดาลด้วยฤทธา ฯ
๏ ครั้นถึงจึ่งประทับกับเกยแก้ว แล้วลงจากราชรัถา
ขึ้นยังปราสาทรัตนา แห่งพญานาคาธิบดี ฯ
๏ บอกว่ามีเทวโองการ พระสยมภูวญาณเรืองศรี
บัญชาใช้เราลงมานี้ เชิญพระลักษมีบังอร
ให้ขึ้นไปเฝ้าเบื้องบาท ยังที่ไกรลาสสิงขร
โดยความสวัสดิ์สถาวร ดวงสมรเสด็จอยู่แห่งใด ฯ
๏ เมื่อนั้น ท้าววิรุณผู้มีอัชฌาสัย
ฟังแจ้งไม่แคลงพระทัย ก็พาไปที่อยู่กัลยา ฯ
๏ ครั้นถึงจึ่งประณตบทบงสุ์ องค์นางสีดาเสน่หา
ฝ่ายจิตตุราชเทวา ก็กราบทูลกิจจาเยาวมาลย์
บัดนี้พระสยมภูวนาถ แจ้งว่าอัครราชยอดสงสาร
ผิดกันกับองค์พระอวตาร ผ่านฟ้าเดือดร้อนพันทวี ฯ
๏ จึ่งให้ข้านำรถทรง มาเชิญเสด็จองค์พระลักษมี
ขึ้นไปเฝ้าบาทพระศุลี ยังที่ไกรลาสบรรพตา ฯ
๏ เมื่อนั้น โฉมนางสีดาเสน่หา
ได้แจ้งแห่งคำเทวา กัลยาตริตรึกนึกไป
ตัวกูจะได้บังคมบาท พระจอมไกรลาสเนินไศล
ถึงตายไม่เสียดายชีวาลัย คิดไว้พึงสมในวันนี้
ตริแล้วยุรยาตรนาดกร งามลํ้าอัปสรในราศี
อันท้าววิรุณนาคี กับนารีบริวารก็ตามมา ฯ
๏ ครั้นถึงเกยแก้วแกมมาศ เสด็จขึ้นทรงราชรัถา
เทเวศก็ขับอาชา มาจากพิภพนาคินทร์ ฯ
๏ รถเอยรถวิมาน แอกงอนชัชวาลด้วยแก้วสิ้น
บุษบกงามแม้นปราสาทอินทร์ เทียมสินธพสี่เทวัญ
ชำแรกแทรกพื้นปถพี สำเริงร้องก้องมี่เสียงสนั่น
แสงแก้วแสงทองสลับกัน ดั่งพระจันทร์ลอยเลื่อนเมฆา
พร้อมฝูงอนงค์นาคราช ห่อมลัอมเดียรดาษซ้ายขวา
บ้างถือเครื่องสักการบูชา บุปผาธูปเทียนปทุมมาลย์
ล้วนทรงเสาวรสเกสร กลิ่นขจรเฟื่องฟุ้งหอมหวาน
นับแสนแน่นในคัคนานต์ ไปสถานไกรลาสคีรี ฯ
๏ ครั้นถึงที่ทิพย์พิมานมาศ ยุรยาตรจากรถมณีศรี
พร้อมฝูงอนงค์นาคี จรลีขึ้นเฝ้าเจ้าโลกา ฯ
๏ จึ่งน้อมเศียรเกล้าบังคม พระอิศวรบรมนาถา
ท่ามกลางฝูงเทพเทวา คอยฟังบัญชาพระทรงธรรม์ ฯ
๏ เมื่อนั้น พระสยมภูวญาณรังสรรค์
เห็นนางสีดาวิลาวัณย์ มาบังคมคัลก็ยินดี
จึ่งมีมธุรสอันสุนทร ดูก่อนเยาวลักษณ์ลักษมี
ซึ่งผิดกับพระราชสามี เดิมทีเหตุผลประการใด ฯ
๏ เมื่อนั้น นางสีดาเยาวยอดพิสมัย
ได้ฟังพระองค์ทรงภพไตร บังคมไหว้สนองพระวาจา
เดิมพระรามรับสัจบิตุรงค์ ออกไปทรงพรตอยู่กลางป่า
ข้ากับพระลักษมณ์อนุชา อุตส่าห์โดยเสด็จด้วยภักดี
ไปได้อาศรมอาศัย ใกล้ฝั่งโคธาวารีศรี
รักษากิจโดยเพศโยคี ในที่อารัญกันดาร
ทศพักตร์ลักข้าพระองค์ไป ไว้ในลงการาชฐาน
พระลักษมณ์กับองค์พระอวตาร ตามไปสังหารอสุรา
เสร็จศึกได้ลุยเพลิงถวาย เทวาทั้งหลายพร้อมหน้า
จึ่งรับมากรุงอยุธยา จนข้าบาทนี้มีครรภ์
เมื่อวันจะบังเกิดเหตุ พระนเรศไปประพาสไพรสัณฑ์
นางหนึ่งถามถึงทศกัณฐ์ ว่ารูปร่างนั้นประการใด
ข้าบาทพาซื่อว่าทาสี ก็วาดรูปอสุรีลงให้
บัดเดี๋ยวนางนั้นก็หายไป พอพระภูวไนยเสด็จมา
ตกใจลบล้างก็ไม่หมด ยิ่งปรากฏเป็นรูปยักษา
จึ่งซ่อนไว้ใต้แท่นไสยา พระจักราคลั่งคลุ้มไม่สมประดี
ค้นได้ยิ่งกริ้วโกรธนัก ว่าข้ารักทศเศียรยักษี
ให้พระลักษมณ์พาไปในราตรี สังหารชีวีให้วายปราณ
เดชะด้วยสัจสุจริต จึ่งไม่สิ้นชีวิตสังขาร
พระขรรค์เป็นพวงสุมามาลย์ นงคราญทูลแจ้งแต่ต้นมา ฯ
๏ เมื่อนั้น พระอิศวรบรมนาถา
ได้แจ้งแห่งคำนางสีดา ผ่านฟ้าสงสารพันทวี
อนิจจาควรหรือมาเป็นได้ ดั่งหนึ่งใช่องค์พระลักษมี
ดูก่อนจิตตุบทผู้ฤทธี ตัวท่านผู้ปรีชาชาญ
จงเอาพิชัยรถทรง ลงไปอยุธยาราชฐาน
หาองค์พระรามอวตาร แจ้งการว่าเราให้ขึ้นมา ฯ
๏ บัดนั้น จิตตุบทเทวัญฤทธิ์กล้า
รับสั่งสมเด็จพระอิศรา ถวายบังคมลาแล้วออกไป ฯ
๏ ขึ้นยังรถรัตนามาศ อันโอภาสดั่งดวงแขไข
ขับระเห็จเตร็ดฟ้าด้วยว่องไว รีบไปอยุธยาธานี ฯ
๏ ครั้นถึงจึ่งประทับกับบัญชร ยอกรประณตบทศรี
ทูลองค์สมเด็จพระจักรี โดยมีเทวราชบัญชา ฯ
๏ เมื่อนั้น พระตรีภูวนาถนาถา
ได้แจ้งแห่งคำเทวา ผ่านฟ้าสำราญฤทัย
ดั่งได้สมบัติทั้งสามโลก สิ้นโศกสิ้นทุกข์หม่นไหม้
จึ่งมีโองการตรัสไป ซึ่งเจ้าภพไตรให้หานี้
เป็นบุญพอสมที่คิดเรา จะไปเฝ้าเบื้องบาทบทศรี
จะได้แจ้งโทษาซึ่งราคี ในที่จำเพาะพระพักตรา
ว่าแล้วชวนสามพระวรนุช อันร่วมชีพแสนสุดเสน่หา
กรายกรลีลาศยาตรา ไปเฝ้าพระมารดาทันใด ฯ
๏ ครั้นถึงจึ่งสี่สุริย์วงศ์ ต่างองค์น้อมเศียรประนมไหว้
พระจักรีจึ่งกราบทูลไป ว่าเจ้าภพไตรผู้ทรงญาณ
บัญชาให้หาลูกไปเฝ้า ยังเขาไกรลาสราชฐาน
อันนางสีดายุพาพาล ก็มีบรรหารไปหามา
บัดนี้ฝูงเทพเทวัญ ประชุมกันคอยอยู่พร้อมหน้า
ตัวลูกกับสามอนุชา จะขอลาเบื้องบาทพระชนนี ฯ
๏ เมื่อนั้น สามพระมารดาโฉมศรี
ฟังโอรสาพาที มีความยินดีเป็นพ้นนัก
ดั่งได้สมบัติพัสถาน อันโอฬารเลิศลํ้าไตรจักร
จึ่งยอกรลูบหลังลูบพักตร์ ลูกรักของแม่ดั่งดวงตา
ซึ่งเจ้าจะไปเฝ้าเบื้องบาท พระสยมภูวนาถนาถา
จะพิดทูลสิ่งใดจงตรึกตรา อย่าให้เคืองบาทาพระภูมี
อันนางสีดาเยาวเรศ ก็จะคืนนิเวศน์บุรีศรี
เหมือนคำพิเภกอสุรี แม่นี้จะได้สิ้นทุกข์ร้อน ฯ
๏ เมื่อนั้น พระกฤษณุรักษ์ทรงศร
ก้มเกล้ารับคำพระมารดร ชุลีกรแล้วพากันกลับมา ฯ
๏ ครั้นถึงเข้าที่สรงชล ทรงสุคนธ์ธารทิพย์บุปผา
ต่างสอดสนับเพลาอลงการ์ ภูษาพื้นสีต่างกัน
ชายไหวชายแครงเครือหงส์ ฉลององค์พื้นตาดสังเวียนคั่น
ตาบทิศทับทรวงสังวาลวัลย์ ทองกรกุดั่นพาหุรัด
ทรงมหาธำมรงค์ประดับเพชร ก้านกระหนกเรือนเก็จกาบสะบัด
มงกุฎแก้วกุณฑลดอกไม้ทัด กรรเจียกจรจำรัสมาลัยทรง
ต่างกุมศรสิทธิ์ฤทธิรอน กรายกรย่างเยื้องดำเนินหงส์
สง่างามตามกันทั้งสี่องค์ ตรงไปขึ้นรถเทวัญ ฯ
๏ รถเอยรถมณี ขององค์พระศุลีรังสรรค์
กงกำแก้วสลับประกับกัน ดุมวงล้วนสุวรรณพรรณราย
บัลลังก์ลดชั้นคั่นภาพ บุษบกเก็จกาบบัวหงาย
เสาทองช่อตั้งกระจังราย ห้ายอดงามคล้ายวิมานฟ้า
เทียมสี่สินธพเทพบุตร ลำพองฤทธิรุทรเริงร่า
จิตตุบทขับเผ่นขึ้นเมฆา ลอยมาดั่งดวงอโณทัย
อันพญาอนุชิตจักรีวงศ์ เอกองค์ยิ่งยอดทหารใหญ่
ตามเสด็จพระตรีภูวไนย ตรงไปไกรลาสบรรพต ฯ
๏ ครั้นถึงจึ่งประทับกับเกยมาศ อันโอภาสด้วยดวงมรกต
ชวนสามอนุชาลงจากรถ บทจรขึ้นเฝ้าพระศุลี ฯ
๏ ต่างกราบประณตบทมาลย์ พระสยมภูวญาณเรืองศรี
ด้วยใจโสมนัสยินดี พระจักรีชำเลืองเนตรไป
ดูนางสีดานงลักษณ์ ความรักพูนเพิ่มพิสมัย
จะใคร่เข้าอุ้มองค์อรไท หากเกรงเจ้าไตรโลกา ฯ
๏ เมื่อนั้น พระอิศวรบรมนาถา
เห็นสี่องค์วงศ์จักรพัตรา ผ่านฟ้าชื่นชมยินดี
จึ่งมีวาจาอันสุนทร ดูก่อนพระนารายณ์เรืองศรี
เจ้าอวตารลงไปครั้งนี้ กับพระลักษมีนงคราญ
หวังปราบอสูรหมู่ยักษ์ ที่ทรลักษณ์หยาบช้ากล้าหาญ
ให้สิ้นศัตรูหมู่พาล จะได้สุขสำราญทั้งโลกา
เป็นไฉนฉะนี้จึ่งผิดกัน ให้เทวัญเดือดร้อนถ้วนหน้า
บัดนี้องค์นางสีดา ว่าเจ้าให้ฆ่าร้าตี
เดชะความสัจไม่วายชนม์ จนใจไปพึ่งพระฤๅษี
คลอดบุตรที่ในกุฎี เจ้านี้ให้จับเอากุมาร
เข้าไปจองจำทำโทษา ปิ้มว่าจะม้วยสังขาร
จริงฉันนี้หรือพระอวตาร หรือเหตุการณ์นั้นเป็นฉันใด ฯ
๏ เมื่อนั้น พระจักรีผู้มีอัชฌาสัย
ชลเนตรคลอเนตรแล้วถอนใจ บังคมไหว้สนองพระบัญชา
อันถ้อยคำนางรํ่าบังคมทูล นเรนทร์สูรเทวราชนาถา
บรรยายแต่ต้นจนปลายมา จริงเหมือนวาจาทั้งนั้น
พระองค์เป็นที่พึ่งแก่สามโลก ช่วยดับโศกให้สุขเกษมสันต์
ข้าบาทผิดแล้วพระทรงธรรม์ วันหน้ามิให้เคืองใต้ธุลี ฯ
๏ เมื่อนั้น พระสยมภูวนาถเรืองศรี
ได้ฟังวาจาพระจักรี ภูมีถวิลจินดา
อันนางสีดายุพาพักตร์ เยาวลักษณ์เคืองแค้นอยู่หนักหนา
จำจะขู่ข่มพระจักรา แล้วจึ่งจะค่อยว่าเป็นกลาง
ให้เห็นทั้งคุณทั้งโทษ จึ่งจะสิ้นความโกรธหมองหมาง
เห็นจะไม่น้อยใจนาง คิดพลางแล้วตรัสไปทันใด
เออไฉนฉะนี้พระจักรา อนิจจาช่างทำแก่นางได้
ปางเมื่ออวตารลงไป เราก็ได้อวยชัยให้พร
แม้นใครจงจิตพิศวาส ในอัครราชสีดาดวงสมร
แต่เข้าใกล้ก็ให้เดือดร้อน ดั่งนอนอยู่กลางอัคคี
ถึงจะพลัดพรากจากกัน อย่าให้อันตรายแก่โฉมศรี
จงบริสุทธิ์ดั่งดวงมณี จมอยู่ที่พื้นพระสุธา
พรนี้ก็แจ้งประจักษ์ใจ เหตุใดมาคิดกังขา
กริ้วโกรธทำโทษกัลยา ดั่งว่าใช่คู่สร้างกัน ฯ
๏ เมื่อนั้น พระรามสุริยวงศ์รังสรรค์
ได้ฟังบรรหารพระทรงธรรม์ ดั่งสายฟ้าฟาดฟันต้ององค์
คิดเกรงอานุภาพเจ้าโลกา ทั้งสงสารนางสีดานวลหง
ชลนัยน์ไหลย้อยหยดลง กราบกับบาทบงสุ์แล้วทูลไป
อันโทษข้าผิดนี้เหลือผิด ด้วยกรรมหลังบังมิดไม่คิดได้
ซึ่งพระเป็นเจ้าประสาทไว้ แก่องค์อรไทนางสีดา
ก็ลืมหลงงงงวยไปทั้งนั้น พระทรงธรรม์จงโปรดเกศา
อย่าให้ชีวิตมรณา ตัวข้าจะได้รองบทมาลย์ ฯ
๏ เมื่อนั้น พระจอมไกรลาสราชฐาน
ได้ฟังวาจาพระอวตาร มีใจสงสารเป็นสุดคิด
จึ่งผินพักตร์มาข้างพระลักษมี แล้วมีบัญชาประกาศิต
เจ้าผู้มารดาสุราฤทธิ์ พระรามรับผิดแต่เดิมมา
เป็นเหตุทั้งนี้ด้วยปีศาจ เชื้อชาติทศพักตร์ยักษา
ชื่ออี่อดูลมารมารยา มันแกล้งจะฆ่านางเทวี
จงฟังเราว่าสีดาเอ๋ย อย่าโกรธนักเลยนะโฉมศรี
อันพระภัสดาสามี ใช่ที่ไม่รักอรไท
ช่วยกันบำรุงโลกา ถ้วนหน้าจะได้อาศัย
อย่าให้เทวาสุราลัย ร้อนใจนักเลยนะเทวี ฯ
๏ เมื่อนั้น นางสีดาเยาวยอดสงสาร
ได้ฟังเทวราชโองการ เร่าร้อนวิญญาณดั่งเพลิงกัลป์
กราบลงแล้วทรงแสนเทวษ ชลนัยน์นองเนตรกันแสงศัลย์
สะอื้นพลางทางทูลรำพัน ขอพระทรงธรรม์จงเมตตา
ซึ่งจะให้คืนไปสนองบาท พระตรีภูวนาถนาถา
จนจิตสุดคิดสุดปัญญา สุดที่จะไว้หน้าไว้ตัว
ด้วยคราวดีทีร้ายไกลกัน จะครองพระทัยนั้นไม่รอดชั่ว
ข้าบาทคิดกลัวนี้เหลือกลัว พระอยู่หัวสามโลกจงปรานี ฯ
๏ เมื่อนั้น พระสยมภูวญาณเรืองศรี
ฟังนางโศกาพาที จึ่งมีมธุรสวาจา
เจ้ากับพระองค์ทรงสุบรรณ นักสิทธ์เทวัญพร้อมหน้า
ประชุมเชิญไปปราบอสุรา หวังว่าจะให้เย็นภพไตร
สองเจ้ามาเป็นดั่งนี้ ธาตรีจะพึ่งผู้ใดได้
อย่าคุมแค้นนักเลยอรไท จงหักใจคิดยากมาด้วยกัน ฯ
๏ เมื่อนั้น นวลนางสีดาสาวสวรรค์
ประนมนิ้วน้อมเศียรบังคมคัล กัลยาสนองพระวาที
ซึ่งพระองค์เมตตาการุญ พระคุณลํ้าฟ้าราศี
อันจะรักษาใจพระจักรี ข้านี้ขัดสนเป็นพ้นคิด
จะช่วงใช้ใต้บาทยุคล น่าที่จะไม่พ้นความผิด
สำหรับแต่จะสิ้นชีวิต พระทรงฤทธิ์ไหนจะทราบบาทา
ถึงยากจะสู้ก้มหน้ายาก ทนทุกข์ลำบากอยู่ดีกว่า
ทูลพลางนางทรงโศกา ดั่งว่าจะสิ้นชีวี ฯ
๏ เมื่อนั้น พระอิศวรบรมเรืองศรี
ฟังนางรํ่าว่าพาที จึ่งมีบัญชาปลอบไป
เจ้าผู้มารดาแก่สามโลก อย่าแสนโศกนักเลยหาควรไม่
อันเกิดมาในพื้นภพไตร ย่อมได้ทุกข์สุขเหมือนกัน
ฝ่ายข้างพระรามก็รับผิด ต่อหน้าสุราฤทธิ์ทั้งสรวงสวรรค์
นานไปแม้นทำโทษทัณฑ์ ข้อนั้นอย่าคิดอาวรณ์
จงไปภิรมย์สมสวาท ด้วยสามีธิราชเหมือนปางก่อน
ในศรีอยุธยาพระนคร ให้ถาวรเป็นสุขสวัสดี ฯ
๏ เมื่อนั้น นวลนางสีดามารศรี
ได้ฟังดั่งทิพย์วารี เทวีนบนิ้วแล้วทูลไป
ตัวข้ากำพร้าแล้วไร้วงศ์ บิตุราชมาตุรงค์ก็หาไม่
ขอเอาพระเดชปกเกศไว้ ไปกว่าจะสิ้นชีวา
ซึ่งพระองค์ปรานีให้โอวาท ข้าบาทก็จะรับใส่เกศา
ตามในพระราชบัญชา มิให้เคืองบาทาพระทรงญาณ ฯ
๏ เมื่อนั้น พระจอมไกรลาสราชฐาน
ฟังนางสีดาเยาวมาลย์ รับเทวโองการก็สมคิด
มีความแสนโสมนัสนัก จึ่งผันพักตร์มากล่าวประกาศิต
ทั้งท้าวโกสีย์ผู้มีฤทธิ์ ซึ่งพระรามผิดกับนางนั้น
ต่างองค์โศกาอาวรณ์ ทุกข์ร้อนปิ้มชีพอาสัญ
สุรารักษ์นักสิทธ์เทวัญ พากันเดือดร้อนทั้งโลกา
ตัวเราผู้เป็นหลักโลก จะดับโศกให้เย็นทุกแหล่งหล้า
คิดจะเษกสองกษัตรา เป็นมหามงคลเลิศไกร
ในทิพย์พิมานไกรลาส แล้วจะประสาทพระพรให้
อันฝูงเทวาสุราลัย จงไปแต่งการพิธี ฯ
๏ เมื่อนั้น ฝูงเทพเทวาทุกราศรี
รับเทวบรรหารด้วยยินดี ต่างถวายอัญชุลีแล้วออกมา ฯ
๏ จัดซึ่งไพชยนต์วิมานมาศ ทอดทิพอาสน์ซ้ายขวา
ท่ามกลางวงบัลลังก์รัตนา ปักมหาเศวตฉัตรอลงการ
เพดานห้อยพวงพู่กลิ่น มาลัยประทิ่นหอมหวาน
บายศรีแก้วทองโอฬาร แว่นรัตน์ชัชวาลเทียนชัย
กลศสังข์ตั้งเรียงเคียงอาสน์ ผูกม่านเครือมาศสองไข
ล้วนแล้วเครื่องทิพย์อำไพ เตรียมไว้ตามเทพบัญชา ฯ
๏ เมื่อนั้น พระอิศวรบรมนาถา
ครั้นใกล้ศุภฤกษ์เวลา ให้แต่งสองกษัตราประกวดกัน ฯ
๏ เมื่อนั้น หัสนัยน์เจ้าตรัยตรึงศ์สวรรค์
กับพระอุมาวิลาวัณย์ บังคมคัลรับเทวโองการ
บ้างจัดสรรเครื่องต้นเครื่องทรง อลงกตด้วยทิพย์มุกดาหาร
เชิญนารายณ์กับสีดายุพาพาล ให้มาสรงสนานวารี ฯ
๏ เมื่อนั้น องค์พระหริรักษ์เรืองศรี
กับนางสีดาเทวี มาเข้าที่สรงคงคาลัย ฯ
๏ สองกษัตริย์ชำระสระสนาน นํ้าทิพย์เทียบธารเย็นใส
ทรงสุคนธปนปรุงสุมาลัย หอมฟุ้งจับใจทั้งสององค์
สอดใส่สนับเพลาโกสีย์ถวาย ภูษาทิพย์พลอยลายกระหนกหงส์
พระอุมาให้สีดาโฉมยง ทรงผ้าเครือแย่งกินนร
นารายณ์ทรงชายไหวชายแครง ฉลององค์ทองแล่งประภัสสร
นางทรงสไบตาดอรชร สอดสีม่วงอ่อนเครือวัลย์
พระทรงสังวาลแววแก้ววับ นางทรงสร้อยซับประดับถัน
ตาบทิศทับทรวงละกลกัน พาหุรัดนาคพันทองกรกาญจน์
ต่างทรงธำมรงค์เพชรแหลม ก้านกระหนกภาพแกมมุกดาหาร
นารายณ์ทรงมงกุฎแก้วประพาฬ เยาวมาลย์มงกุฎทับทิมพราย
กรรเจียกจรกุณฑลดอกไม้ทัด ห้อยมาลัยรัตน์ฉานฉาย
พิศทรงเสาวภาคย์พรรณราย งามคล้ายโกสีย์สุชาดา ฯ
๏ เมื่อนั้น พระอิศวรบรมนาถา
ครั้นเสร็จแต่งสองกษัตรา แล้วให้เสด็จมาพร้อมกัน
ฝ่ายขวานั้นท้าวมัฆวาน นำพระอวตารรังสรรค์
บรรดาฝูงเทพเทวัญ เดินเคียงคู่กันเป็นหลั่นไป
ทั้งสามพระศรีอนุชา กับพญาอนุชิตทหารใหญ่
ต่างตนสำราญฤทัย ไปตามเสด็จพระจักรี
เบื้องซ้ายพระอุมาโฉมยง นำองค์สีดามารศรี
ฝูงเทพกัลยานารี แห่ห้อมเทวีมาพร้อมกัน
๏ ถึงที่อภิเษกโอภาส พระสยมภูวนาถรังสรรค์
ก็พาทั้งสองกษัตริย์นั้น ขึ้นวิมานสุวรรณอำไพ ฯ
๏ ให้นั่งเหนือบัลลังก์เศวตฉัตร แสงจำรัสโอภาสดั่งแขไข
อันคณะนักสิทธ์อยู่ชั้นใน สุราลัยชั้นกลางกับนางฟ้า
ชั้นนอกคนธรรพ์วิชาธร ครุฑนาคกินนรพร้อมหน้า
เพียบพื้นพิมานรัตนา นั่งมาเป็นอันดับกัน
ได้ฤกษ์ให้ฆาตฆ้องชัย หัสนัยน์เป่าสังข์บันลือลั่น
องค์พระอิศวรทรงธรรม์ ก็จุดเทียนสุวรรณมณี
เข้าติดประกับกับแว่นแก้ว เสร็จแล้วส่งให้พระฤๅษี
อันฝูงเทพเทวานาคี ก็รับส่งตามที่กันลงมา ฯ
๏ เวียนเอยเวียนเทียน ให้เวียนแต่ซ้ายมาขวา
เสียงซ้องสาธุการโลกา สนั่นถึงชั้นฟ้าบาดาล
ประโคมทั้งดุริยางค์ดนตรี ดีดสีตีเป่าเฉื่อยฉาน
บ้างโปรยข้าวตอกทิพย์สุมามาลย์ กันธรสหอมหวานตลบไป
ฝ่ายองค์พระสยมภูวนาถ อ่านเวทประสาทพระพรให้
ทั้งฤๅษีตรีเนตรสุราลัย นางในอัปสรกัลยา
ต่างต่างอำนวยอวยพร ให้สององค์ถาวรด้วยยศถา
เป็นฉัตรแก้วกั้นโลกา ร่มหล้าทั่วพื้นจักรวาล
อันศัตรูหมู่พวกปัจจามิตร จงพ่ายแพ้ฤทธิ์ทุกสถาน
ให้พระชนม์ยาวยืนจำเริญนาน โรไคภัยพาลอย่ายายี ฯ
๏ ครั้นครบเจ็ดรอบเสร็จสรรพ ก็ดับเทียนโบกควันเฉลิมศรี
ให้ต้องสองกษัตริย์ธิบดี โดยพิธีไสยเบื้องโบราณมา
๏ แล้วมีพระราชบรรหาร แก่พระอวตารนาถา
ทั้งพระลักษมีโสภา สองราจงคืนพระนคร
เสวยแสนไอศูรย์สมบัติ สมบูรณ์พูนสวัสดิ์สโมสร
บำรุงไพร่ฟ้าประชากร ให้ถาวรสืบวงศ์จำเริญไป ฯ
๏ เมื่อนั้น  สองกษัตริย์ผู้มีอัชฌาสัย
ก้มเกล้ารับพรเจ้าภพไตร ต่างองค์มีใจสำราญ
ฝ่ายพระหริวงศ์ทรงเดช น้อมเกศกราบทูลสนองสาร
อันพระองค์ผู้ทรงทิพญาณ บรรหารเมตตาข้าทั้งนี้
พระคุณกว้างลึกกว่าสมุทร สูงสุดยิ่งพระเมรุคีรีศรี
ข้าสองขอสนองใต้ธุลี ไปกว่าชีวีจะมรณา
ทูลแล้วห้ากษัตริย์บังคม ลาองค์บรมนาถา
เสด็จด้วยฝูงเทพเทวา มาทรงรัถาอำไพ ฯ
๏ รถเอยรถทิพย์ สิบหกห้องฟ้าไม่หาได้
งามเทพอาชาว่องไว งามไทเทเวศขับทะยาน
งามพระหริวงศ์ทรงจักร งามพระลักษมียอดสงสาร
งามสามอนุชาชัยชาญ งามท้าวมัฆวานฤทธิรงค์
งามฝูงอมรเมศห้อมล้อม งามพร้อมเครื่องประดับงามระหง
งามลูกพระพายสุริย์วงศ์ งามธงงามทิวสลับกัน
งามเทพบำเรอดุริยางค์ งามนางบรรเลงเพลงสวรรค์
งามเลื่อนลอยฟ้าพรายพรรณ ไปยังเขตขัณฑ์อยุธยา ฯ
๏ ครั้นถึงประทับกับเกยมาศ พระตรีภูวนาถนาถา
จึ่งมีมธุรสวาจา แก่อมรินทราธิบดี
ซึ่งพระองค์เมตตาไปว่าขาน พระทรงญาณจึ่งทราบบทศรี
หาไม่อันตัวข้านี้ จะทวีทุกข์เทวษเป็นนิจไป
คุณของพระองค์นั้นใหญ่ยิ่ง จะเอาสิ่งใดเปรียบก็ไม่ได้
ตรัสแล้วลงจากรถชัย เข้าในปราสาทแก้วแพรวพรรณ ฯ
๏ เมื่อนั้น หัสนัยน์เจ้าตรัยตรึงศ์สวรรค์
เสร็จส่งพระองค์ทรงสุบรรณ ก็พากันกลับไปเมืองฟ้า ฯ
๏ บัดนั้น ฝ่ายฝูงนางกำนัลซ้ายขวา
เห็นองค์สมเด็จพระจักรา รับนางสีดาเทวี
มาถึงนิเวศน์บุรีรมย์ ต่างตนชื่นชมเกษมศรี
วิ่งแซงแข่งกันมาทันที กราบเกล้าดุษฎีชุลีกร ฯ
๏ เมื่อนั้น พระจักรแก้วสุริย์วงศ์ทรงศร
จึ่งชวนองค์อัครราชบังอร ทั้งสามน้องภูธรอนุชา
มาเราจะพากันไปเฝ้า พระชนนีเกิดเกล้าเกศา
ตรัสแล้วเสด็จยาตรา ฝูงสนมกัลยาก็ตามไป ฯ
๏ ครั้นถึงจึ่งห้ากษัตริย์ ยอหัตถ์นบนิ้วบังคมไหว้
สามพระมารดาอรไท ด้วยใจจงรักภักดี
ฝ่ายองค์สมเด็จพระราม กราบทูลแจ้งความถ้วนถี่
โดยพระอิศโรโมลี อันมีพระทัยกรุณา ฯ
๏ เมื่อนั้น สามพระชนนีเสน่หา
ได้ฟังสมเด็จพระลูกยา ทั้งเห็นสีดาอรไท
มีความแสนโสมนัสนัก ผิวพักตร์ผ่องเพียงแขไข
เคลื่อนองค์จากอาสน์อำไพ นั่งใกล้อัครราชเทวี
ต่างองค์ต่างเข้าสวมสอด กอดพระสุณิสาโฉมศรี
ลูบไล้ไปทั่วทั้งอินทรีย์ ต่างมีพจนารถรำพัน
โอ้อนิจจาพระลูกเอ๋ย อย่าน้อยใจเลยนะจอมขวัญ
ผัวเจ้าโกรธาให้ฆ่าฟัน แม่ไม่ทันแจ้งกิจจา
แต่วันนั้นมาไม่มีสุข แสนทุกข์ครวญครํ่ารํ่าหา
เช้าคํ่าพรํ่ากินแต่นํ้าตา อุราเร่าร้อนดั่งอัคคี
รํ่าพลางพิศดูอัคเรศ ชลนัยน์คลอเนตรทั้งสามศรี
สงสารเป็นพ้นพันทวี โศกีสะท้อนถอนใจ ฯ
๏ เมื่อนั้น นางสีดาผู้ยอดพิสมัย
เห็นสามกษัตริย์โศกาลัย อรไทกราบลงกับบาทา
ทูลว่าพระองค์จงโปรดเกศ เหตุนี้เพราะกรรมของข้า
อันเกิดมาในไตรโลกา ใช่ว่าจะเป็นแต่ลูกนี้
ถึงเขาพระสุเมรุอันสูงสุด มงกุฎทวีปทั้งสี่
ครั้นเพลิงกาลมาผลาญธาตรี ย่อมเป็นภัสม์ธุลีไปเหมือนกัน
ตัวข้าขอรองบาทบงสุ์ ไปกว่าจะปลงชีวาสัญ
จงดับโศกาจาบัลย์ อย่ากันแสงเลยพระมารดา ฯ
๏ เมื่อนั้น สามพระชนนีเสน่หา
ฟังศรีสะใภ้จำนรรจา ดั่งว่าอำมฤตฟ้ายาใจ
เพราะเสียงเพราะคำเป็นพ้นนัก นงลักษณ์ยิ่งเพิ่มพิสมัย
ต่างสำรวลสรวลสันต์กันไป ทั่วทั้งนางในพระกำนัล ฯ
๏ เมื่อนั้น พระจักรรัตน์แก้วรังสรรค์
ครั้นบ่ายแสงสีรวีวรรณ บังคมคัลลาสามพระชนนี
พาองค์อัคเรศสีดา กับพระอนุชาทั้งสามศรี
ยุรยาตรนาดกรจรลี มาปราสาทมณีอลงการ ฯ
๏ เมื่อนั้น นางสีดาเยาวยอดสงสาร
ครั้นถึงห้องรัตน์ชัชวาล เยาวมาลย์เหลือบเห็นพระลูกรัก
มีความชื่นชมยินดี เทวีโอบอุ้มขึ้นใส่ตัก
กอดจูบภิรมย์ชมพักตร์ นงลักษณ์รับขวัญแล้วตรัสไป
แม่ได้มาเห็นพระลูกแก้ว ดั่งหนึ่งตายแล้วเกิดใหม่
ต่างองค์สนทนาด้วยอาลัย สำราญใจทั้งสามกษัตรา ฯ
๏ เมื่อนั้น พระสุริย์วงศ์องค์นารายณ์นาถา
แต่ได้องค์อัครชายา คืนมายังราชธานี
สิ้นความทุกขาอาดูร พูนสุขภิรมย์เกษมศรี
ทั้งพระญาติวงศ์แลเสนี เศรษฐีไพร่ฟ้าประชากร
ชีพราหมณ์ชาวนาแลพาณิช มีจิตชื่นชมสโมสร
แสนกษัตริย์ทุกกรุงพระนคร ชุลีกรสรรเสริญพระเดชา
ย่อมแต่งสุวรรณสุมามาลย์ บรรณาการมาถวายทุกภาษา
สมบัติพัสถานโอฬาร์ ดั่งหนึ่งเมืองฟ้าสุราลัย
ประกอบด้วยพระสนมกำนัล แปดหมื่นสี่พันน้อยใหญ่
ขับรำบำเรอเป็นนิจไป ที่ในห้องแก้วรูจี
พระครอบครองไอศูรย์สมบัติ เสวยสวัสดิ์ด้วยองค์พระลักษมี
ครั้นคํ่าสนธยาราตรี ก็เข้าที่ศิริไสยา ฯ
๏ มาจะกล่าวบทไป ถึงท้าวคนธรรพ์ยักษา
ผ่านดิศศรีสินนครา เป็นมหาจรรโลงเลิศไกร
มีไพชยนต์รัตน์ปราสาท ทั้งสามโอภาสสูงใหญ่
ตรีมุขสุกแสงอำไพ แล้วไปด้วยแก้วแกมสุวรรณ
ประกอบแสนสมบัติพัสถาน โอฬารดั่งหนึ่งเมืองสวรรค์
จตุรงค์โยธาอเนกนันต์ แกล้วหาญชาญฉกรรจ์ราวี
อันองค์อัครราชดวงสมร นามกรนันทาโฉมศรี
เป็นปิ่นอนงค์นารี ประมาณหมื่นสี่พันกัลยา
มีพระโอรสศรีสวัสดิ์ ชื่อวิรุณพัทยักษา
ทรงอานุภาพมหึมา แกล้วกล้าสามารถอาจใจ
อันองค์พญาอสุรี ศักดาไม่มีใครจะเปรียบได้
หยาบช้าทารุณเป็นพ้นไป ทั่วทั้งภพไตรก็เกรงฤทธิ์
เคยพาพระราชโอรส ไปทำลายนักพรตให้เสียกิจ
เลื่องชื่อลือนามทุกทิศ เป็นอิสรภาพในธาตรี
คิดจะใคร่ไปเที่ยวประพาส ชมอรัญวาสคีรีศรี
จึ่งชวนโอรสร่วมชีวี ว่าพ่อนี้ไม่สบายวิญญาณ์
มาเราจะพากันไป ล่าไล่เนื้อเล่นที่ในป่า
ว่าแล้วตรัสสั่งเสนา จงเตรียมโยธาให้พร้อมกัน ฯ
๏ บัดนั้น จึ่งนนทการคนขยัน
รับสั่งพญากุมภัณฑ์ ถวายบังคมคัลแล้วออกไป ฯ
๏ เกณฑ์หมู่จตุรงค์พยุหบาตร โดยกระบวนประพาสป่าใหญ่
ขุนช้างผูกช้างระวางใน หมอควาญสอดใส่เสื้อแดง
ขุนม้ารีบผูกพาชี นายขี่เสื้อตองทองแย่ง
พร้อมทั้งม้านำม้าแซง ขับแข่งอ่าอวดประกวดกัน
ขุนรถเทียมรถเรือนทอง ขับขี่เคล่าคล่องดั่งจักรผัน
ล้วนใส่เสื้อดำดวงสุวรรณ งอนนั้นปักธงสามชาย
ขุนพลจัดพลล้วนแกล้วกล้า ใส่เสื้อสีฟ้าเฉิดฉาย
พื้นถืออาวุธทั้งไพร่นาย ตั้งรายเรียบราชวีถีจร ฯ
๏ เมื่อนั้น องค์ท้าวคนธรรพ์ชาญสมร
จึ่งชวนโอรสฤทธิรอน บทจรไปสรงวาริน ฯ
๏ ต่างองค์ชำระสระสนาน สุคนธ์ธารหอมฟุ้งจรุงกลิ่น
สนับเพลาเป็นรูปนาคินทร์ ภูษาทรงข้าวบิณฑ์ต่างกัน
ชายไหวชายแครงเครือหงส์ ฉลององค์ม่วงตองทองคั่น
ตาบทิศทับทรวงสังวาลวัลย์ ทองกรกุดั่นพาหุรัด
ธำมรงค์เรือนครุฑประดับเพชร มงกุฎแก้วเก็จกาบสะบัด
ห้อยพวงกุณฑลดอกไม้ทัด กรรเจียกจรจำรัสจำเริญตา
ต่างขัดมหาคทาธร จับศรกวัดแกว่งเงื้อง่า
เสด็จจากปราสาทรัตนา ทรงมาขึ้นรถอลงการ ฯ
๏ รถเอยสองรถทรง ดุมวงประดับมุกดาหาร
กงกำล้วนแล้วแก้วประพาฬ แอกงอนตระหง่านประไพงาม
บุษบกบัลลังก์ตั้งภาพ เครือกระหนกช่องกระหนาบทองอร่าม
เรือนเก็จเสาแก้วแวววาม สามยอดสูงเยี่ยมโพยมพราย
เทียมด้วยราชสีห์สองพันคู่ โลทันถือธนูประลองสาย
สำทับขับเร็วดั่งพระพาย เครื่องสูงเรียงรายสลับกัน
ปี่กลองฆ้องขานประสานแตร โยธาเกณฑ์แห่โห่สนั่น
ผงคลีมืดคลุ้มชอุ่มควัน รีบขับพลขันธ์ยาตรา ฯ
๏ เดินทางหว่างเขาลำเนาไม้ ผ่านไปตามแถวแนวป่า
เหลือบแลสองข้างมรคา ชมหมู่ปักษาทิชากร
นกกระสาถาจับต้นกระสัง โนรีจับรังแล้วบินร่อน
สาลิกาจับแก้วแล้วเรียงนอน ยูงจับยางฟ้อนชมกัน
นกแก้วจับเกดพลางพลอด กระทาจับยอดกระถินขัน
กระลุมพูจู่จับแสลงพัน เบญจวรรณจับหว้าเรียงราย
เขาไฟจับไม้รกฟ้า นกคล้าพาคู่มาจับขลาย
ซังแซวจับต้นยางทราย นกหว้าจับหวายรายเรียง
กระตั้วเต้นตามกิ่งพุดตาน การเวกจับกระวานส่งเสียง
เค้าโมงจับโมกมองเมียง ฝูงหงส์จับเหียงแล้วบินไป
เขาจับข่อยขันสนั่นก้อง ยางร้องบนยอดพะยูงใหญ่
ยิ่งชมยิ่งเพลินจำเริญใจ ที่ในแถวทางอรัญวา ฯ
๏ จึ่งให้หยุดโยธีจตุรงค์ ตั้งลงชายทุ่งวุ้งป่า
ตรัสชวนโอรสผู้ศักดา ขึ้นม้าพระที่นั่งทันที ฯ
๏ กวัดแกว่งหอกแก้วสุรกานต์ แล้วเรียกม้าทหารยักษี
เลือกล้วนสันทัดตัวดี ควบไล่มฤคีวุ่นไป ฯ
๏ ต่างแทงสิงห์สัตว์ทั้งหลาย ล้มตายกลิ้งกลาดไม่นับได้
บ้างลำบากดิ้นไม่สิ้นใจ บิตุเรศไล่จับเอามา
หักคอพิฆาตให้ม้วยมิด สูบเอาโลหิตเป็นภักษา
โอรสฉวยได้มฤคา เจาะตากินมันทันที ฯ
๏ บัดนั้น ฝ่ายหมู่ทหารยักษี
พลเท้าพลขี่พาชี ล้อมไล่มฤคีพัลวัน ฯ
๏ ต่างยิงต่างแทงสับสน ต่างตนวิ่งลัดสกัดกั้น
บ้างได้แรดวัวตัวมัน ไม่ฟาดฟันหักคอเคี้ยวไป
บ้างจับได้ช้างง้างงา หักขาฉีกอกสาวไส้
ที่ได้เสือสิงห์มหิงส์ไพร ดีใจกินเล่นสำราญ ฯ
๏ เมื่อนั้น องค์ท้าวคนธรรพ์ใจหาญ
เห็นหมู่พหลพลมาร วิ่งทะยานไล่จับมฤคา
เป็นเหล่าเหล่าเข้าชิงกันกิน อสุรินทร์แสนโสมนัสสา
ตบหัตถ์สำรวลไปมา เสียงสนั่นลั่นป่าพนาลี ฯ
๏ มาจะกล่าวบทไป ถึงหมู่คณะพระฤๅษี
สร้างพรตโดยกิจพิธี ในที่อรัญกันดาร
อาศัยทำเพียรภาวนา ตามวุ้งเวิ้งเพิงผารโหฐาน
กองกูณฑ์อัคคีนิจการ จำเริญฌานพระเวทตบะกรรม์
ลางองค์ก็ถืออัพโภกาศ ขัดสมาธิทนแสงพระสุริย์ฉัน
บางเที่ยวบางยืนเป็นนิรันดร์ ด้วยจิตมั่นทรมานอินทรีย์ ฯ
๏ เมื่อนั้น ฝ่ายท้าวคนธรรพ์ยักษี
ครั้นเสร็จซึ่งไล่มฤคี อสุรีลงจากมโนมัย
เสด็จขึ้นยังราชรถทรง ให้เลิกพวกจตุรงค์น้อยใหญ่
เที่ยวไปในป่าพนาลัย ด้วยใจโมหันธ์อันธพาล ฯ
๏ ล่วงมาได้ห้าโยชน์กึ่ง เห็นเขาหนึ่งสูงใหญ่ไพศาล
มีทั้งท่านํ้าลำธาร เป็นที่สะอ้านสะอาดดี
ให้ขับรถลดเลี้ยวเที่ยวเล่น แลเห็นอาศรมพระฤๅษี
ตั้งอยู่ตามเนินคีรี มีกุฎีน้อยน้อยรายไป
จึ่งคิดถวิลจินดา ด้วยใจอหังการ์หยาบใหญ่
อันหมู่ฤๅษีชีไพร สร้างพรตอดใจเชี่ยวชาญ
แม้นจะละไว้บัดนี้ พิธีจะแก่กล้าหาญ
จะบอกเวทมนตราวิชาการ เป็นอาจารย์มนุษย์เทวา
ตัวกูผู้ทรงอานุภาพ ปราบได้ทั่วทศทิศา
นานไปจะมีผู้ศักดา องอาจอหังการ์มาต่อฤทธิ์
อย่าเลยจะไล่ทำลาย แย่งส่ายพิธีฤๅษีสิทธ์
ให้เสียพรตกรรม์บรรพชิต คิดแล้วขับพลเข้าราวี ฯ
๏ บัดนั้น ฝ่ายพลทหารยักษี
ต่างตนสำแดงฤทธี เข้าไล่ตีโยคีวุ่นไป ฯ
๏ บัดนั้น ฝ่ายคณะฤๅษีน้อยใหญ่
ต่างต่างกระหนกตกใจ ด้วยหมู่มารเข้าไล่โรมรัน
บ้างฉวยเปลือกไม้คากรอง ลากหนังเสือร้องตัวสั่น
บ้างถือไม้เท้างกงัน วิ่งปะทะปะกันวุ่นวาย
ลางองค์เข้าแอบเงื้อมเขา ลางองค์ด้นเข้าเชิงหวาย
บ้างคลานเข้าโพรงไม้ซ่อนกาย กลัวตายไม่เป็นสมประดี
บ้างร่ายเวทบังเนตรกุมภัณฑ์ ที่ฌานกล้านั้นก็เหาะหนี
บ้างล้มบ้างวิ่งเป็นสิงคลี อึงมี่ไปทั้งอรัญวา ฯ
๏ บัดนั้น ฝ่ายหมู่อสุรศักดิ์ยักษา
โห่ร้องก้องอึงคะนึงมา เข้าเย่อแย่งศาลาวุ่นไป
ลางพวกก็พบฤๅษี ไล่ทุบไล่ตีไม่ปราศรัย
พบกระโถนหม้อน้ำก็ไม่ไว้ ทุบต่อยเสียให้แหลกลาญ
บ้างได้ย่ามละว้าคากรอง บรรดาเครื่องครองบริขาร
ฉีกแย่งแกล้งทำด้วยใจพาล ทิ้งพ่านไม่เป็นสมประดี
อันบรรณศาลาอาศรม ที่จงกรมบริเวณพระฤๅษี
สิ่งใดจะเหลือก็ไม่มี ด้วยมืออสุรีพาลา ฯ
๏ เมื่อนั้น ท้าวคนธรรพ์นุราชยักษา
แต่เที่ยวเบียดเบียนพระสิทธา ด้วยความริษาสาธารณ์
ทะนงฤทธิ์ยิ่งคิดโมหันธ์ สำคัญว่าตัวแกล้วหาญ
ทั้งในฟากฟ้าบาดาล ไม่มีใครทานฤทธิไกร
จะใคร่เที่ยวไปราญรอน ทั่วทุกพระนครน้อยใหญ่
สิ้นทั้งสามภพจบแดนไตร ให้อยู่ในเงื้อมมือขุนมาร
คิดแล้วให้เลื่อนรถทรง เลิกพลจตุรงค์ทวยหาญ
โห่สนั่นครั่นครื้นสุธาธาร ผ่านไปตามทางพนาวัน ฯ
๏ ล่วงด่านผ่านพนมพนาเวศ เข้าแดนไกยเกษเขตขัณฑ์
เห็นรอยมนุษย์ทั้งนั้น สัญจรเข้าออกไปมา
หนทางมีช่องจำเพาะเดิน เนินเขาเป็นด่านขวางหน้า
สูงสุดเทียบเทียมเมฆา พญามารนิ่งนึกตรึกไป
อันแว่นแคว้นแดนด่านดั่งนี้ น่าที่จะเป็นกรุงใหญ่
คิดแล้วก็หยุดพลไกร ตั้งไว้ตามแถวแนวธาร ฯ
๏ จึ่งมีพระราชวาที ตรัสสั่งเสนีปรีชาหาญ
จงขับพหลพลมาร เข้าหักด่านจับเอามนุษย์มา ฯ
๏ บัดนั้น นนทกาลฤทธิไกรใจกล้า
รับสั่งถวายบังคมลา ก็ให้กองหน้าเข้าโจมตี ฯ
๏ บัดนั้น ฝ่ายหมู่ทหารยักษี
ต่างตนสำแดงฤทธี เข้าไล่ตีหักโหมโรมราญ ฯ
๏ บัดนั้น ฝ่ายหมู่มนุษย์ชาวด่าน
เห็นพวกพหลพลมาร หักหาญทำลายเข้ามา
ต่างตกใจกลัวตัวสั่น พากันซุกซนด้นป่า
ชายหญิงวิ่งร้องเป็นโกลา หน้าซีดไม่เป็นสมประดี
บ้างฉวยได้ลูกเมียแม่ยาย อุ้มตะพายขึ้นบ่าแล้วพาหนี
บ้างฉวยได้กระโถนคนที หม้อข้าวฝาชีก็พาไป ฯ
๏ บัดนั้น พวกพลอสุราน้อยใหญ่
ครั้นเห็นชาวด่านเวียงชัย ตกใจแตกหนีซอกซน
อสุราเลี้ยวลัดสกัดกั้น แยกกันไล่สะพัดทุกแห่งหน
วิ่งแซงแข่งไปอลวน เที่ยวค้นเที่ยวจับเป็นโกลา
ฉวยได้หญิงชายชาวด่าน อลหม่านมัดผูกลากคร่า
พาไปกองทัพพลับพลา ถวายแก่พญาอสุรี ฯ
๏ เมื่อนั้น ท้าวคนธรรพ์นุราชยักษี
ครั้นได้ชาวด่านก็ยินดี อสุรีจึ่งตรัสถามไป ฯ
๏ แจ้งสิ้นแล้วมีบรรหาร สั่งเสนามารผู้ใหญ่
จงแต่งสารบอกการชิงชัย ให้มันถือเข้าไปยังพารา ฯ
๏ บัดนั้น นนทการเสนียักษา
รับสั่งพระองค์ทรงศักดา ก็เขียนสาราทันที ฯ
๏ เสร็จแล้วก็ส่งให้ชาวด่าน จงนำโองการท้าวยักษี
เข้าไปยังราชธานี บอกเจ้าเอ็งนี้ให้แจ้งใจ ฯ
๏ บัดนั้น ขุนพลนายด่านผู้ใหญ่
รับสารคลานออกด้วยว่องไว พากันเข้าไปยังพารา ฯ
๏ ครั้นถึงส่งสารให้เสนี ว่าบัดนี้มีทัพยักษา
หักหาญรานรุกเข้ามา ก็เล่ากิจจาถ้วนทุกประการ ฯ
๏ บัดนั้น เสนีผู้ปรีชาหาญ
แจ้งว่าอสูรหมู่มาร ตีด่านแตกมาก็ตกใจ
ต่างคว้าสมปักเข้านุ่ง จะทันเกี้ยวพุงก็หาไม่
พากันเร่งรีบเข้าไป ยังในที่ท้องพระโรงคัล ฯ
๏ ครั้นถึงน้อมเกล้าบังคมทูล นเรนทร์สูรปิ่นภพรังสรรค์
ตามที่มีศึกมาโรมรัน อภิวันท์แล้วอ่านสารา ฯ
๏ สารท้าวคนธรรพ์ยักษี ผู้ทรงฤทธีแกล้วกล้า
ผ่านดิศศรีสินนครา ปรากฏพระยศทั้งแดนไตร
เสด็จด้วยจตุรงค์พยุหบาตร มาเที่ยวประพาสป่าใหญ่
ลุถึงปลายแดนเวียงชัย ไกยเกษมหาธานี
จึ่งหยุดพหลพลยักษ์ ให้ชาวด่านถือลักษณ์สารศรี
หาท้าวไกยเกษธิบดี ออกมาอัญชุลีบทมาลย์
ถวายเศวตฉัตรชัยไอศวรรย์ ชีวันจะไม่ม้วยสังขาร
แม้นมิทำตามราชโองการ จึ่งจะยกทวยหาญเข้าชิงชัย
ตามอย่างกษัตริย์ทรงฤทธิ์ ซึ่งปราบทศทิศน้อยใหญ่
ให้ราบรื่นทั้งพื้นภพไตร จะไว้เกียรติไปในโลกา ฯ
๏ เมื่อนั้น องค์ท้าวไกยเกษนาถา
ฟังสารตะลึงทั้งกายา อุราเร่าร้อนดั่งอัคคี
แล้วคิดว่าสมเด็จพระสี่กร บทจรเดินป่าพนาศรี
แต่ล้างพวกพาลอสุรี พ้นที่จะคณนาไป
เหตุใดคนธรรพ์ยักษี จึ่งรอดชีวีอยู่ได้
อหังการ์หยาบช้ามาชิงชัย มิได้เกรงฤทธิ์พระอวตาร
แม้นสองนัดดาผู้ทรงเดช อยู่ในนคเรศราชฐาน
ตัวมันก็จะสิ้นชนมาน ด้วยศรหลานรักอันศักดา
ครั้นจะให้ไปหามาโรมรัน หนทางนั้นไกลหนักหนา
ตัวเราก็แก่ชรา จะโหมหักยักษาประการใด ฯ
๏ คิดแล้วมีราชวาที สั่งมหาเสนีผู้ใหญ่
เร่งเกณฑ์พหลพลไกร ขึ้นหน้าที่ไว้ให้พร้อมกัน
เอาปืนใหญ่ขึ้นรายประจำช่อง ป้องกันพระนครไว้ให้มั่น
แล้วแต่งสารแจ้งการโรมรัน ให้ม้าใช้นั้นไปอยุธยา ฯ
๏ บัดนั้น เสนีผู้มียศถา
ก้มเกล้ารับราชบัญชา ก็แต่งสาราทันที ฯ
๏ เสร็จแล้วจารึกลงแผ่นทอง ใส่กล่องเนาวรัตน์จำรัสศรี
ส่งให้แก่ขุนพาชี ตามมีบัญชาภูวไนย ฯ
๏ บัดนั้น หมื่นสินธพชาตินายใหญ่
รับสารแล้วขึ้นมโนมัย ก็ขับควบไปโดยมรคา ฯ
๏ บัดนั้น ฝ่ายหมู่เสนีซ้ายขวา
ต่างตนลนลานออกมา ยังศาลาลูกขุนพร้อมกัน ฯ
๏ จัดพลรักษาทุกหน้าด่าน รอบปราการนคเรศเขตขัณฑ์
พื้นถืออาวุธครบครัน เกณฑ์กันตามสารบาญชี
อันเชิงเทินหอรบป้อมค่าย เอาปืนใหญ่ขึ้นรายประจำที่
กองหนุนแต่ล้วนตัวดี มีระยะห้าเส้นรายมา
ประตูใหญ่ลงเขื่อนสามชั้น ไว้ทหารกองขันอยู่รักษา
ตะพายดาบถือคาบศีลา คาดเขนงเกี้ยวผ้าตะแบงมาน
ฝ่ายนอกกำแพงเวียงชัย ลงขวากหนามไว้ทุกหน้าด้าน
สารจัดตรวจตราให้ทำการ อลหม่านไปทั้งธานี ฯ
๏ เมื่อนั้น ฝ่ายท้าวคนธรรพ์ยักษี
ครั้นรุ่งสางสว่างราตรี เสด็จออกยังที่พลับพลาชัย ฯ
๏ จึ่งมีมธุรสพจนารถ แก่อำมาตย์มนตรีน้อยใหญ่
ซึ่งชาวด่านถือสารเข้าไป หลายวันแล้วไม่กลับมา
จะนิ่งไว้ช้าก็ป่วยการ เราจะยกทวยหาญเข้าเข่นฆ่า
หักโหมโจมตีเอาพารา ให้ได้ดั่งจินดาบัดนี้
ตรัสแล้วชำระสระสรง ทรงเครื่องพิชัยยุทธ์จำรัสศรี
เสด็จขึ้นรถแก้วรูจี ให้เลิกโยธีพลไกร
อันพวกอสูรหมู่มาร โห่สะท้านสะเทือนแผ่นดินไหว
กวัดแกว่งอาวุธดั่งเปลวไฟ ขับแข่งกันไปเป็นโกลา ฯ
๏ ล่วงบ้านผ่านแดนชนบท หมู่มนุษย์หนีหมดไม่รอหน้า
อันบ้านเมืองตามมรคา อสุราแย่งเผาไม่สมประดี
โคกระบือหมูไก่ทุกบ้าน กินเป็นอาหารยักษี
ล่วงทางมาหลายราตรี ก็ถึงที่ไกยเกษพระนคร ฯ
๏ แลไปเห็นยอดปราสาท ทั้งสามโอภาสประภัสสร
สูงตระหง่านเงื้อมงํ้าอัมพร อลงกรณ์ด้วยแก้วจำเริญตา
ซุ้มทวารปราการป้อมค่าย หอรบเรียงรายแน่นหนา
เขื่อนคูสามชั้นเป็นหลั่นมา ดูสง่าดั่งเมืองหัสนัยน์
จึ่งให้หยุดม้ารถคชสาร พวกพลทวยหาญน้อยใหญ่
แล้วสั่งโอรสผู้ร่วมใจ เร่งให้เข้าล้อมธานี ฯ
๏ เมื่อนั้น จึ่งวิรุณพัทยักษี
ก้มเกล้ารับราชวาที อัญชุลีแล้วรีบออกมา ฯ
๏ จึ่งสั่งทั่วทุกนายทหาร โดยโองการท้าวยักษา
จงยกพหลโยธา เข้าล้อมพาราให้พร้อมกัน ฯ
๏ บัดนั้น หมู่มารนายทหารตัวขยัน
ก็ยกพวกอสูรกุมภัณฑ์ แยกกันเข้าล้อมเวียงชัย
พลช้างพลม้าสับสน อลวนเพียบพื้นแผ่นดินไหว
พลเท้าห้าวฮึกเข้าไป อาจใจถอนขวากเป็นโกลี ฯ
๏ บัดนั้น เหล่าทหารรักษาหน้าที่
ครั้นเห็นพวกพลอสุรี โจมตีฮึกฮักเข้ามา
ฝ่ายทนายปืนใหญ่ก็แกว่งชุด เล็งจุดหมายหมู่ยักษา
บ้างยัดบ้างยิงเป็นโกลา เสียงสนั่นลั่นฟ้าบาดาล ฯ
๏ บัดนั้น อสุราโยธาทวยหาญ
ที่ต้องปืนเจ็บป่วยบรรลัยลาญ ที่ดีนั้นก็ทะยานเข้าไป
แผดเสียงสำเนียงโห่ร้อง กึกก้องฟากฟ้าดินไหว
กวัดแกว่งอาวุธดั่งแสงไฟ ปีนกำแพงขึ้นไปด้วยศักดา ฯ
๏ บัดนั้น มนุษย์ทวยหาญซ้ายขวา
หลบหลีกตามช่องเสมา ต่อรบอสุราอลวน
บ้างยิงบ้างแทงแย้งยุทธ์ พุ่งซัดอาวุธสับสน
บ้างทิ้งหม้อดินลูกกล พลยักษ์ตายยับไม่สมประดี ฯ
๏ เมื่อนั้น จึ่งวิรุณพัทยักษี
เห็นพลย่นท้อไม่ต่อตี โกรธดั่งอัคคีบรรลัยกัลป์
กระทืบบาทผาดเสียงกึกก้อง แกว่งกระบองไล่พวกพลขันธ์
มึงกลัวมนุษย์ไม่โรมรัน กูจะล้างชีวันให้บรรลัย ฯ
๏ บัดนั้น หมู่มารทหารน้อยใหญ่
กลัวราชอาชญาเป็นพ้นไป ก็กรูกันเข้าไปทันที
ด้านใครใครเข้าหักหาญ ปีนป่ายปราการอึงมี่
ป้องปัดอาวุธเป็นโกลี อสุรีไม่คิดชีวัน ฯ
๏ บัดนั้น ฝ่ายทหารมนุษย์คนขยัน
ไม่ถอยจากหน้าที่ตีประจัญ กองขันหนุนเนื่องกันขึ้นมา
ปืนป้อมกวาดเชิงกำแพง ต่างฟันต่างแทงยักษา
บ้างลั่นนกสับคาบศีลา แอบช่องเสมาราญรอน ฯ
๏ เมื่อนั้น องค์ท้าวคนธรรพ์ชาญสมร
เห็นหมู่อสุราพลากร ไม่หักพระนครได้ดั่งใจ
กริ้วโกรธพิโรธกระทืบบาท พระสุธากาศหวาดไหว
แล้วมีสีหนาทประกาศไป ถ้าหักเอามิได้บัดเดี๋ยวนี้
บรรดาไพร่นายทั้งนั้น กูจะบั่นเศียรเกล้าเกศี
ให้สิ้นโคตรวงศ์พงศ์พี จงสาที่ปลูกเลี้ยงมึงมา ฯ
๏ บัดนั้น โยธาทหารยักษา
ความกลัวพระราชอาชญา ฟันหน้าหักโหมโรมรัน
บ้างแกว่งสากเหล็กแกว่งขวาน ทำลายปราการเขื่อนขัณฑ์
ขุนช้างขับช้างดากัน บุกบันเข้าแย่งแทงประตู ฯ
๏ ใบดาลหักล้มถล่มลง ไม่มีใครอาจองต่อสู้
พลเท้าโห่ฮึกเกรียวกรู เข้าไล่หมู่มนุษย์ในธานี ฯ
๏ เมื่อนั้น องค์ท้าวไกยเกษเรืองศรี
แจ้งว่าพวกพาลอสุรี ตีเข้ามาได้ในพารา
ตกใจหน้าซีดตัวสั่น งกงันเหลียวซ้ายแลขวา
ให้พะว้าพะวังวิญญาณ์ เรียกหากำนัลวุ่นไป
ฉวยฉุดอี่เตี้ยว่าเมียรัก จะรู้จักสมประดีก็หาไม่
แต่วิ่งวนชนหมู่นางใน ตกใจว่าหมู่กุมภัณฑ์ ฯ
๏ ครั้นได้สติคืนมา ก็พาอัครชายากับสาวสรรค์
ไปขึ้นรถแก้วแพรวพรรณ ทรงธรรม์ตั้งสัจวาที
เดชะกุศลผลบุญ พระนารายณ์ไวกูณฐ์เรืองศรี
จงมาช่วยข้าในครั้งนี้ อย่าให้อสุรีพบพาน
ครั้นเสร็จก็ขับรัถา ออกจากทวาราราชฐาน
ไปยังโควินท์พระอาจารย์ ทวยหาญคนสนิทก็ตามไป ฯ
๏ บัดนั้น ฝ่ายสนมกำนัลน้อยใหญ่
เห็นพระองค์หนีจากเวียงชัย ตกใจอื้ออึงทั้งวัง
ร้องหวีดหน้าซีดตัวสั่น พัลวันวิ่งไปไม่เหลียวหลัง
บ้างอุ้มบ้างจูงกันรุงรัง นางวิเสทชาวคลังก็ออกมา
ที่เถ้าแก่ก็ถือไม้เท้ากราน ล้มลุกคลุกคลานตะกายฝา
ทุกคนหน้าครํ่าด้วยน้ำตา เงินทองเสื้อผ้าไม่ไยดี
อันเครื่องแป้งแต่งตัวหวีกระจก แตกหกตกกลาดอยู่กับที่
ลางนางผ้าห่มไม่มี ยัดเยียดเสียดสีกันออกไป
ทั้งโขลนทั้งจ่าเจ้าขรัวนาย วุ่นวายไม่มีสติได้
บ้างตามไปทันภูวไนย ที่ไม่ทันก็นั่งโศกา ฯ
๏ บัดนั้น ฝ่ายหมู่ทหารยักษา
ซึ่งเข้ามาได้ในพารา ทำสง่าแผลงฤทธิ์ทุกตน
ขบเขี้ยวเคี้ยวฟันกระทืบบาท ร้องตวาดกึกก้องกุลาหล
กวัดแกว่งอาวุธคำรามรน ไล่พลมนุษย์วุ่นไป ฯ
๏ ต่างขึ้นตึกกว้านร้านเรือน เห็นสิ่งของกลาดเกลื่อนไม่นับได้
เก็บเอาเงินทองที่ต้องใจ ทั้งผ้าไหมผ้ายกแพรพรรณ
อันกระโถนคนทีโตกพาน ถ้วยโถโอจานเชี่ยนขัน
หม้อไหโอ่งอ่างทั้งนั้น กุมภัณฑ์ต่อยกลาดดาษดา
ลางพวกก็พบตุ่มเหล้า นั่งเฝ้าล้อมกินหัวร่อร่า
เมาแล้วก็อวดฤทธา กูเข้าหน้าจึ่งได้ธานี
ลางพวกเลือกจับแต่สาวสาว โห่ฉาวชิงกันอึงมี่
ทั้งครอบครัวเข็ญใจไพร่ผู้ดี อสุรีทำตามคะนองกร ฯ
๏ เมื่อนั้น องค์ท้าวคนธรรพ์ชาญสมร
เห็นหมู่ทหารเข้าราญรอน ได้พระนครดั่งจินดา
มีความชื่นชมโสมนัส ตบหัตถ์สำรวลสรวลร่า
จึ่งขับรถแก้วแววฟ้า เข้าในทวาราปราการ ฯ
๏ เหลือบเล็งเพ่งพิศกำแพง ล้วนแลงปรุงปรับประดับด้าน
หอรบนางเรียงซุ้มทวาร โอฬารด้วยเหล็กศีลาลาย
หว่างเสมาปักธงมังกรทอง เป็นทิวท่องงามตระหง่านฉานฉาย
ช่องป้อมวางปืนจินดาราย ปืนใหญ่ลูกปรายลูกกล
วิถีทางพ่างพื้นรื่นเรียบ ตึกกว้านร้านระเบียบแถวถนน
โรงช้างโรงม้ากระท่อมพล โรงรถแซงต้นจังหวะกัน
ทิมชาววังตำรวจซ้ายขวา มีศาลาลูกขุนสลับคั่น
หน้าพระลานฉนวนน้ำสนามจันทน์ ปราการแก้วกั้นเป็นหลั่นลด
อันมหาปราสาทสามองค์ งามระหงล้วนแล้วด้วยแก้วหมด
ใบระกาช่อฟ้าช้อยชด มุขลดหน้าบันอลงกรณ์
ชาลาล้วนแก้วผลึกลาด โอภาสเพียงดาวดึงสา
ยิ่งพิศยิ่งเพลินจำเริญตา สำราญวิญญาณ์เป็นพ้นคิด ฯ
๏ เห็นครอบครัวมนุษย์ชาวเมือง ยักษ์จับมาเนื่องอกนิษฐ์
จึ่งให้หยุดรถแก้วชวลิต แล้วมีประกาศิตถามไป
อันเจ้าไกยเกษธานี บัดนี้ตัวนั้นอยู่ไหน
จงเอามาหน้ารถชัย กูจักใคร่เห็นพักตรา ฯ
๏ บัดนั้น นายทัพนายกองยักษา
ก้มเกล้าสนองพระบัญชา ว่าท้าวไกยเกษธิบดี
จะอยู่แห่งหนตำบลใด ข้าไม่แจ้งเกล้าเกศี
จับได้มาแต่เสนี ถวายใต้ธุลีบทมาลย์ ฯ
๏ เมื่อนั้น ท้าวคนธรรพ์นุราชใจหาญ
ได้ฟังเสนาปรีชาชาญ จึ่งมีโองการถามไป
เหวยเหวยไอ้ชาวนคเรศ อันท้าวไกยเกษนั้นอยู่ไหน
จงบอกกูมาอย่าพรางไว้ หาไม่จะม้วยชีวี ฯ
๏ บัดนั้น เสนาไกยเกษบุรีศรี
ความกลัวเพียงสิ้นสมประดี ชุลีกรสนองพระบัญชา
อันพระผู้ปิ่นนคเรศ กลัวเดชบรมนาถา
หนีออกนอกราชพารา ไม่รู้ว่าจะไปแห่งใด
ซึ่งตัวข้าบาททั้งนี้ จะมีที่พึ่งก็หาไม่
พระองค์ผู้ทรงฤทธิไกร จงได้ไว้ชีพชีวัน ฯ
๏ เมื่อนั้น ท้าวคนธรรพ์นุราชรังสรรค์
ได้ฟังสรวลมี่ทั้งวังจันทน์ กุมภัณฑ์มีราชบัญชา
เดิมกูก็ได้ให้มีสาร เจ้ามึงอหังการอวดกล้า
ดีแล้วหนีไยจากพารา ช่างไม่อายไพร่ฟ้าประชากร
ว่าแล้วลงจากรถทรง อาจองดั่งพญาไกรสร
พร้อมหมู่ทหารฤทธิรอน บทจรขึ้นยังพระโรงคัล ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
จึ่งบรรหารแก่หมู่กุมภัณฑ์ โดยโรมรันได้ราชธานี ฯ
๏ เมื่อนั้น ฝ่ายองค์วิรุณพัทยักษี
รบได้พาราก็ยินดี อสุรีตริตรึกไปมา
แต่กูเที่ยวภิรมย์ชมชิด สมสนิทร่วมรสเสน่หา
ด้วยอนงค์นาคินทร์กินรา อัปสรกัลยาสุราลัย
อันนางชาติเชื้อมนุษย์นั้น ยังมิได้ผูกพันพิสมัย
จะงามงอนอ่อนหวานประการใด จะไปชมเล่นวันนี้ ฯ
๏ คิดแล้วพอองค์พระบิตุราช ไสยาสน์หลับอยู่บนแท่นที่
จึ่งสระสรงทรงเครื่องรูจี อสุรีลดเลี้ยวเที่ยวมา ฯ
๏ เข้าในมนเทียรพรายพรรณ เห็นสนมกำนัลซ้ายขวา
ต่างตนแสนโศกโศกา อสุรามีใจสำราญ ฯ
๏ นั่งลงกลางฝูงอนงค์นาง ยิ้มพลางปราศรัยด้วยคำหวาน
ดูก่อนโฉมเฉลาเยาวมาลย์ ทุกข์ร้อนรำคาญด้วยอันใด
จึ่งมาประชุมกันอยู่ ยังรู้จักพี่หรือหาไม่
ว่าพลางสัพยอกนางใน จะเช็ดนํ้าตาให้อย่าโศกา
แล้วฉวยกรนางหนึ่งอันมีลักษณ์ ผินพักตร์ยุดนางข้างขวา
ลูบหลังนางหนึ่งทางสอดตา ไขว่คว้าแก้มคางพัลวัน ฯ
๏ บัดนั้น ฝูงนางอนงค์สาวสวรรค์
ความกลัวอสุรกุมภัณฑ์ ตัวสั่นดั่งจะม้วยชีวี
ต่างตนสลัดปัดกร บังอรผินพักตร์ผันหนี
เรียกหาท้าวนางขันที ร้องมี่วิ่งวุ่นเป็นโกลา ฯ
๏ เมื่อนั้น จึ่งวิรุณพัทยักษา
ติดตามฝูงนางกัลยา ฉวยสไบไขว่คว้าวุ่นไป ฯ
๏ บัดนั้น ฝูงนางกำนัลน้อยใหญ่
ร้องตรีดหวีดหวาดทุกนางใน วิ่งไปเข้าห้องเรือนจันทน์ ฯ
๏ ครั้นถึงจึ่งปิดทวาร ลั่นกลอนใส่ดาลสลักมั่น
ซ่อนเร้นอสุรกุมภัณฑ์ ทั่วทุกกำนัลนารี ฯ
๏ เมื่อนั้น วิรุณพัทสุริย์วงศ์ยักษี
จึ่งกล่าวสุนทรวาที ควรหรือแก้วพี่ไม่เมตตา
อันความรักนั้นแสนสุดรัก จึ่งอุตส่าห์ฝ่าพักตร์เข้ามาหา
ซึ่งเจ้าจะปิดทวารา ใช่ว่าจะพ้นไปเมื่อไร
ใบดาลทวารแต่เพียงนี้ หรือจะทนฤทธีของพี่ได้
ว่าแล้วก็ผลักด้วยว่องไว หักล้มถล่มไปกับกร ฯ
๏ แลเห็นฝูงนางทั้งนั้น กุมภัณฑ์ชื่นชมสโมสร
ลดองค์ลงใกล้บังอร แล้วกล่าวสุนทรวาที ฯ
๏ ซึ่งเจ้าวิ่งหนีเข้าห้อง เป็นไฉนนวลน้องไม่พ้นพี่
อนิจจาเหตุว่าไม่ปรานี จึ่งร้องมี่ให้ช่วยวุ่นวาย
ฝ่ายพี่ผู้เดียวก็ตัวสั่น ให้คิดคร้ามครั่นขวัญหาย
ด้วยกลัวนางท้าวเจ้ายาย มูลนายที่มีอาญา
เออไปไหนสิ้นประหลาดนัก ไม่มาช่วยน้องรักเสน่หา
ว่าพลางแย้มยิ้มไปมา กรลอดสอดคว้าวุ่นไป ฯ
๏ บัดนั้น ฝูงอนงค์กำนัลน้อยใหญ่
สุดคิดจนจิตจนใจ ผลักไสสลัดปัดกร
มิได้แลดูอสุรี ขัดสนพ้นที่จะเร้นซ่อน
ผินผันพักตร์ไปไม่อาวรณ์ บังอรจึ่งตอบวาจา
อันตัวของข้าเป็นมนุษย์ กลัวฤทธิรุทรนั้นหนักหนา
จึ่งพากันหนีเข้ามา หวังว่าจะให้รอดชีวี
พระองค์อย่าทำเลียมลวน ไม่ควรด้วยข้าเป็นทาสี
นางกษัตริย์มีอยู่ทุกบุรี ทรงกัลยาณีเลิศลักษณ์
ประกอบด้วยสมบัติพัสถาน ศฤงคารบริวารสูงศักดิ์
ควรด้วยพระองค์มงกุฎยักษ์ จะร่วมรสรักภิรมยา
จงคิดหยุดยั้งชั่งใจ สงวนเกียรติยศไว้ดีกว่า
ให้แผ้วผ่องในละอองบาทา ฟังข้าน้อยเถิดพระทรงฤทธิ์ ฯ
๏ ดวงเอยดวงสมร สุนทรคารมดั่งคมกริช
เหน็บแนมแกมกลเป็นพ้นคิด ช่างงอนประดิษฐ์พาที
รูปทรงดั่งหนึ่งนางฟ้า กระนี้หรือจะว่าเป็นทาสี
ถึงนางกษัตริย์ในธาตรี ใช่คู่จึ่งไม่มีอารมณ์รัก
เจ้าดั่งโกสุมปทุเมศ ในประเทศสระแก้วบรมจักร
อันชูก้านเบิกบานตระการนัก เป็นที่รักต้องตาต้องใจ
งามกลีบงามกลิ่นเกสร งามงอนยั่วยวนพิสมัย
งามพร้อมละม่อมทุกนางใน จะถนอมมิให้ราคี
ว่าพลางก็ทางเย้าหยอก สัพยอกฝูงอนงค์สาวศรี
ชมเนตรเกศแก้มสุมาลี อสุรีคว้าไขว่พัลวัน ฯ
๏ บัดนั้น ฝูงนางอนงค์สาวสรรค์
จำเป็นนบนิ้วบังคมคัล กัลยาจึ่งตอบคำไป
ความจริงตัวข้าเป็นทาสี จะพาทีล่อลวงนั้นหาไม่
ด้วยองค์พระพรตภูวไนย เป็นใหญ่แก่ข้าบริจา
ซึ่งจะมาภิรมย์สมสนิท บาปกรรมจะติดไปภายหน้า
ถึงพระองค์เป็นวงศ์กษัตรา จะห้ามเวราได้เมื่อไรมี
ว่าพลางปัดกรผินพักตร์ นงลักษณ์ถอยถดขยดหนี
ลางนางกันแสงโศกี ดั่งหนึ่งชีวีจะบรรลัย ฯ
๏ แสนเอยแสนคม ถ้อยคำคารมไม่หาได้
ช่างคิดพร้อมกันรำพันไป ว่าไยฉะนี้วนิดา
ประเวณีกษัตริย์สุริย์วงศ์ ยกพยุห์จตุรงค์ไปเข่นฆ่า
รบรุกชิงชัยได้พารา สารพัดสิทธิ์สิ้นทั้งธานี
อันศฤงคารบริวารโภไคย ยังจะเป็นของใครนะเจ้าพี่
บาปกรรมอะไรที่ไหนมี ข้อนี้อย่าได้ว่าวอน
อันซึ่งสามีของเจ้า เขาไม่รักใคร่ดวงสมร
จึ่งทิ้งไว้ที่ในพระนคร จะทุกข์ร้อนโศกาด้วยอันใด
พี่จะถนอมนวลสงวนรัก จะต้องถือมือหนักก็หาไม่
ว่าพลางกรเกี่ยวกระหวัดไว้ พิสมัยในรสฤดี ฯ
๏ เชยนมชมเนตรเกศแก้ม ยิ้มแย้มคลึงเคล้าโฉมศรี
สัพยอกหยอกเย้าไปในที ด้วยความยินดีเป็นพ้นนัก
อิ่มเอิบในรสกามา ดั่งได้ฟากฟ้าอาณาจักร
ครั้นเสร็จสู่สมภิรมย์รัก ขุนยักษ์เที่ยวทั่วทั้งวังใน ฯ
๏ เชยชมพระสนมสาวสรรค์ ทุกห้องกำนัลหาเว้นไม่
ทั้งไพชยนต์พระสัตรุดวุฒิไกร ปราสาทท้าวไกยเกษก็เที่ยวมา
ฉวยฉุดยุดนางข้างซ้าย แล้วย้ายหยอกนางข้างขวา
รื่นเริงบันเทิงใจอสุรา ดั่งช้างสารกล้าบ้ามัน
ฝ่าโขลงแล่นเล่นจวดจบ ตลบเลี้ยวไล่หวนหัน
ที่ในกลางฝูงพระกำนัล กุมภัณฑ์แสนสุขสำราญ ฯ
๏ ครั้นเสร็จภิรมย์สมสวาท ทุกห้องไสยาสน์ราชฐาน
ก็ลงจากปราสาทสุรกานต์ ขุนมารไปยังพระโรงชัย ฯ
๏ บัดนั้น เสนาไกยเกษน้อยใหญ่
จึ่งปรึกษาท้าวนางข้างใน ว่าคนธรรพ์มันได้พระบุรี
เห็นจะกวาดครอบครัวอพยพ ไปยังพิภพยักษี
อันทัพอยุธยาธานี น่าที่จะมาไม่ทัน
จะอุบายชวนให้ประพาส รุกขชาติที่ในสวนขวัญ
ฝ่ายเราจะแต่งกำนัล ไปบำเรอผูกพันขุนมาร
เห็นจะระเริงจิตพิศวง งวยงงด้วยความเกษมศานต์
กว่าสองน้องนารายณ์อวตาร จะยกมาสังหารอสุรา
ครั้นเห็นอุบายพร้อมกัน พอท้าวคนธรรพ์ยักษา
เสด็จออกพระโรงรัตนา เสนีก็พากันเข้าไป ฯ
๏ ต่างตนต่างคลานขึ้นเฝ้า น้อมเกล้าบังคมประนมไหว้
ทูลพระองค์ผู้ทรงฤทธิไกร มาดำรงพิชัยธานี
ยังไม่ได้ไปประพาส รุกขชาติที่ในสวนศรี
อันทรงดอกออกผลงามดี เป็นที่แสนสุขภิรมยา ฯ
๏ เมื่อนั้น องค์ท้าวคนธรรพ์ยักษา
ได้ฟังยินดีปรีดา จึ่งมีบัญชาตรัสไป
เหวยเหวยดูก่อนนนทการ จงจัดทวยหาญน้อยใหญ่
เทียมทั้งรถแก้วแววไว กูจะไปเล่นสวนมาลี ฯ
๏ บัดนั้น นนทการเสนายักษี
รับสั่งพระองค์ทรงฤทธี ถวายอัญชุลีแล้วออกมา ฯ
๏ จึ่งกะเกณฑ์กันโดยกระบวน ถ้วนตามตำแหน่งซ้ายขวา
สารวัตรตรวจจัดเป็นโลกา เร่งรัดกันมาทุกหมวดกอง
จับฉลากต้นเชือกปลายเชือก ทนายเลือกถือปืนเป็นทิวท่อง
ถัดมานั้นเหล่าทวนทอง แล้วพวกกระบองเป็นคู่กัน
ตั้งแน่นตามแนวแถวถนน ฉัตรธงเกลื่อนกล่นสลับคั่น
เตรียมทั้งรถแก้วแพรวพรรณ คอยเสด็จกุมภัณฑ์ยาตรา ฯ
๏ บัดนั้น ท้าวนางเถ้าแก่พร้อมหน้า
จึ่งจัดฝูงอนงค์กัลยา ล้วนทรงลักขณาอำไพ
ทั้งนางขับรำระบำบัน อันมีปัญญาอัชฌาสัย
อรชรอ้อนแอ้นจำเริญวัย แต่งโฉมวิไลดั่งกินรี
อันนางทนายโขลนจ่า ตรวจตราเรียกหากันอึงมี่
ทั้งเตี้ยค่อมนักเทศขันที มาคอยอสุรีพร้อมกัน ฯ
๏ เมื่อนั้น ท้าวคนธรรพ์นุราชรังสรรค์
กับโอรสผู้ร่วมชีวัน จรจรัลมาที่สนานองค์ ฯ
๏ กระแสสินธุ์โปรยปรายสุหร่ายรัตน์ สองกษัตริย์ชำระสระสรง
ลูบไล้เครื่องต้นสุคนธ์ทรง สนับเพลาเครือหงส์เชิงงอน
พระบิตุเรศภูษิตพื้นตอง ท้องแย่งยกรูปไกรสร
พระโอรสพื้นม่วงอรชร ตรวยเชิงมังกรกิเลนกลาย
ชายไหวชายแครงเครือครุฑ ฉลององค์ทองผุดฉานฉาย
ตาบทิศทับทรวงจำหลักลาย สังวาลแก้วแพรวพรายพาหุรัด
ทองกรกุดั่นประดับพลอย ธำมรงค์เพชรพลอยทุกนิ้วหัตถ์
มงกุฎกุณฑลดอกไม้ทัด กรรเจียกจรจำรัสด้วยโกมิน
ห้อยพวงสุวรรณมาลา ต่างทรงมหาธนูศิลป์
พร้อมฝูงกัลยายุพาพิน ลินลามาขึ้นรถทรง ฯ
๏ รถเอยสองรถประพาส แอกงอนหุ้มมาศงามระหง
แปรกเรือนเครือครํ่ากำกง ดุมวงบัลลังก์กระจังราย
ลดชั้นคั่นภาพกระหนาบพลอย ช่อห้อยบุษบกบัวหงาย
เสาซุ้มทรงมันแม่ลาย ห้ายอดงามคล้ายวิมานฟ้า
เทียมด้วยไกรสีห์สี่พัน โลทันถือหอกเงื้อง่า
สำทับขับเร็วดั่งลมพา เครื่องสูงสายระย้าธงชัย
ปี่กลองฆ้องขานประสานแตร พลแห่โห่สนั่นหวั่นไหว
เสนาไกยเกษกรุงไกร นำเสด็จไปยังอุทยาน ฯ
๏ ครั้นถึงประทับกับเกยแก้ว แล้วลงจากรถมุกดาหาร
กับราชโอรสผู้ชัยชาญ ฝูงสนมเยาวมาลย์ก็ตามมา ฯ
๏ ลดเลี้ยวชมรุกขชาติ ดอกผลดกดาษสาขา
ม่วงปรางมะซางพะวา น้อยหน่าร้อยลิ้นอินจันทน์
ลำดวนบุนนาคสาวหยุด ชาตบุษย์สุกกรมนมสวรรค์
ยี่สุ่นสารภีมะลิวัลย์ พิกันกุหลาบจำปี
มังคุดมุดสีดาเฟืองไฟ ทุเรียนลำไยลิ้นจี่
ลางสาดตาดตูมกะลุมพี แหว้หว้าสาลี่ประยงค์
อินทนิลนางแย้มโยทะกา สนสร้อยสร้อยฟ้ามหาหงส์
ซ่อนชู้อัญชันคันทรง กาหลงเกดแก้วเป็นแถวไป
สองกษัตริย์เด็ดดวงมาลี กวักเรียกนารีแล้วยื่นให้
หยอกเย้าไขว่คว้าสำราญใจ ที่ในสวนศรีมาลา ฯ
๏ ครั้นพระสุริยาอัสดง ลดลงลับเหลี่ยมภูผา
จึ่งเสด็จลีลาศยาตรา ขึ้นยังพลับพลารูจี ฯ
๏ บัดนั้น ฝูงนางกำนัลสาวศรี
ความกลัวเป็นพ้นพันทวี หมอบเฝ้าอสุรีด้วยจำใจ
ลางนางก็เข้าอยู่งานพัด โบกปัดรำเพยลมให้
ลางนางก็เข้ามาคอยใช้ เกลื่อนกลาดทั้งในพลับพลา ฯ
๏ เหล่านางดุริยางคดนตรี ก็ดีดสีตีเป่าขึ้นพร้อมหน้า
ขับขานหวานจับวิญญาณ์ โหยหวนครวญช้าโอดพัน ฯ
๏ ฝ่ายนางระบำก็รำฟ้อน กรายกรร่ายเรียงเบี่ยงผัน
นวยนาดย่างเยื้องจรจรัล ตามกันเป็นคู่เคียงไป
แล้วตีวงเวียนเปลี่ยนท่า ย้ายเพลงผาลาเพียงไหล่
ทั้งกินนรเลียบถํ้าอำไพ ใครเห็นเป็นที่ยินดี ฯ
๏ เมื่อนั้น องค์ท้าวคนธรรพ์ยักษี
เสด็จเหนือบัลลังก์รัตน์รูจี อสุรีพลางทอดทัศนา
เห็นโฉมเยาวมาลย์ลานสวาท มารยาทชื่นชูเสน่หา
ให้ต้องจิตพิศเพลินจำเริญตา กามาเดือดดิ้นแดยัน
จึ่งเสด็จลงจากบัลลังก์รัตน์ กั้นสกัดฝูงอนงค์สาวสรรค์
เชยแก้มแนมดวงบุษบัน กุมภัณฑ์คว้าไขว่ไปในที ฯ
๏ มีความรื่นเริงบันเทิงใจ ด้วยฝูงนางในสาวศรี
ลืมดิศศรีสินธานี อันเป็นที่ผาสุกภิรมยา
ลืมแสนสนมอนงค์นาฏ ลืมองค์อัครราชเสน่หา
แต่เล่นอยู่ในสวนมาลา ได้หลายทิวาราตรีกาล
แล้วเสด็จขึ้นยังบัลลังก์รถ อลงกตด้วยดวงมุกดาหาร
ให้เลิกพหลพลมาร คืนสถานไกยเกษพระนคร ฯ
๏ บัดนั้น ฝ่ายขุนอาชาชาญสมร
ควบขับรีบเร่งอัสดร ไปนครอยุธยาเวียงชัย ฯ
๏ ครั้นถึงลงจากพาชี เข้าหาเสนีผู้ใหญ่
แจ้งความตามข้อรับสั่งใช้ แล้วส่งให้ซึ่งราชสารา ฯ
๏ บัดนั้น สุมันตันผู้มียศถา
แจ้งข่าวเร่าร้อนในวิญญาณ์ ก็พากันเข้าสู่พระโรงคัล ฯ
๏ ต่างตนน้อมเศียรอภิวาทน์ พระตรีภูวนาถรังสรรค์
ทูลว่าอสุรคนธรรพ์ มันยกพหลพลมาร
ตั้งอยู่ปลายแดนนคเรศ จะเข้าปล้นไกยเกษราชฐาน
พระอัยกาผู้ปรีชาชาญ บรรหารให้ขุนอัสดร
นำเอาพระราชสารา มาถวายบาทบงสุ์พระทรงศร
ทูลแล้วคลี่สารสุนทร ชุลีกรอ่านไปทันที ฯ
๏ ศุภลักษณ์ราชสารา องค์พระอัยกาเรืองศรี
ผู้ดำรงไพร่ฟ้าประชาชี ในที่ไกยเกษกรุงไกร
อวยพรมาถึงพระนเรศ อันทรงเดชฟากฟ้าดินไหว
เป็นที่พึ่งอับเข็ญให้เย็นใจ ทั่วไปทั้งไตรโลกา
บัดนี้มีราชภัยพาล ชื่อคนธรรพ์มารยักษา
ยกหมู่จตุรงคโยธา มาเข่นฆ่ารบรุกเอาธานี
อันตัวอัยกาชรานัก สุดที่จะโหมหักยักษี
ทั้งเสนาไพร่ฟ้าประชาชี มีแต่สลดระทดใจ
ขอเอาเดชาพระอวตาร มาสังหารกุมภัณฑ์ซึ่งหยาบใหญ่
อันมหาไกยเกษกรุงไกร ก็จะได้เป็นสุขด้วยนัดดา ฯ
๏ เมื่อนั้น พระหริวงศ์องค์นารายณ์นาถา
แจ้งสารสมเด็จพระอัยกา โกรธาดั่งหนึ่งเพลิงพิษ
เหม่เหม่ดูดู๋อ้ายคนธรรพ์ มันหยาบช้าโมหันธ์ทุจริต
นานแล้วศรกูผู้มีฤทธิ์ มิได้กินโลหิตอสุรี
ตรัสพลางสั่งสองวรนุช พระพรตพระสัตรุดเรืองศรี
อันการสงครามครั้งนี้ พี่จะให้หลานรักไปชิงชัย
ตัวเจ้าพี่น้องทั้งสององค์ เป็นจอมจตุรงค์ทัพใหญ่
พระมงกุฎผู้ปรีชาไว ให้เป็นกองขันอันศักดา
ฝ่ายว่าเจ้าลบกุมาร คุมพลทวยหาญเป็นทัพหน้า
ยกไปล้างพวกพาลา ที่มันหยาบช้าราวี
ให้ปรากฏพระเกียรติยศไว้ ตามในสุริย์วงศ์เรืองศรี
ฝ่ายพญาอนุชิตผู้ฤทธี ขุนกระบี่จงเร่งรีบจร
ไปยังขีดขินชมพู เกณฑ์หมู่ทวยหาญชาญสมร
ทั้งพลอสุราพลากร ทั่วทุกพระนครให้ยกมา ฯ
๏ บัดนั้น วายุบุตรวุฒิไกรใจกล้า
รับสั่งถวายบังคมลา ออกมาจากท้องพระโรงชัย ฯ
๏ ทำอำนาจผาดแผลงสำแดงฤทธิ์ ทั่วทั้งทศทิศหวาดไหว
ถีบทะยานผ่านฟ้าด้วยว่องไว ตรงไปขีดขินธานี ฯ
๏ ครั้นถึงประณตบทบงสุ์ ทูลองค์สุครีพกระบี่ศรี
ตามข้อรับสั่งพระจักรี ถ้วนถี่เสร็จสิ้นทุกประการ ฯ
๏ เมื่อนั้น จึ่งองค์โอรสพระสุริย์ฉาน
ได้แจ้งรับสั่งพระอวตาร ก็ให้เกณฑ์ทหารทุกกรุงไกร
พร้อมทั้งยักษาพานรินทร์ จะเดินนํ้าดำดินก็ย่อมได้
แน่นนันต์นับด้วยสมุทรไท ก็ยกไปอยุธยาธานี ฯ
๏ ครั้นถึงจึ่งหยุดพลหาญ นอกปราการตามแนววารีศรี
ก็พากันขึ้นเฝ้าพระจักรี ยังที่พระโรงรัตนา ฯ
๏ ต่างบังคมทูลกำหนดพล ต่างตนต่างขันอาสา
ขอสังหารผลาญพวกพาลา มิให้เคืองบาทาพระทรงฤทธิ์ ฯ
๏ เมื่อนั้น องค์พระหริรักษ์จักรกฤษณ์
ได้ฟังชื่นชมด้วยสมคิด จึ่งมีประกาศิตตรัสไป
ดูก่อนโอรสพระสุริยน จงจัดพลโดยกระบวนพยุห์ใหญ่
ตั้งตามตำรับทัพชัย จะยกไปแต่รุ่งราตรี ฯ
๏ บัดนั้น พญาไวยวงศากระบี่ศรี
รับสั่งสมเด็จพระจักรี ถวายอัญชุลีแล้วออกมา ฯ
๏ จัดพวกพหลพลรบ เข้ากองพระลบทัพหน้า
ล้วนเหล่าชมพูนครา แกล้วกล้าฮึกหาญชำนาญยุทธ์
อันพลขีดขินเวียงชัย อยู่ในกองทัพพระมงกุฎ
กองหลวงพื้นพวกมนุษย์ คาดตะกรุดใส่เครื่องคงทน
อันยักษาลงกามลิวัน ตรวจกันเอิกเกริกกุลาหล
องค์พระสัตรุดฤทธิรณ เป็นจอมพลรั้งท้ายพลากร
ล้วนถืออาวุธหอกดาบ ปืนยากำซาบธนูศร
ตั้งโดยพยุหบาตรเสด็จจร ซับซ้อนตามแถวรัถยา ฯ
๏ เมื่อนั้น สี่กษัตริย์สุริย์วงศ์นาถา
ครั้นเสร็จซึ่งจัดโยธา เสด็จมาเข้าที่สนานกาย ฯ
๏ ไขท่อธารทิพย์สุหร่ายรัตน์ สี่กษัตริย์สระสรงกระแสสาย
ทรงสุคนธ์ปนละอองทองพราย สนับเพลาพลอยรายสามชั้น
สองพระอาผ้าจักรพรรดิทรง กระหนกหงส์เกี้ยวกรองทองคั่น
สองกุมารม่วงตองท้องพัน ชายไหวกุดั่นชายแครง
ต่างทรงฉลององค์พระกรน้อย พื้นตาดดวงลอยเครือแย่ง
สังวาลสามสายลายแทง ทับทรวงเพชรแดงตาบทิศ
ทองกรพาหุรัดนาคี ธำมรงค์พลอยมณีโลหิต
พระอาทรงมงกุฎชวลิต ดอกไม้ทิศเกี้ยวเพชรกุมารทรง
ต่างขัดพระขรรค์แล้วจับศร กรายกรย่างเยื้องดำเนินหงส์
งามสง่างามฉวีทั้งสี่องค์ มาเฝ้าเบื้องบาทบงสุ์พระจักรี ฯ
๏ เมื่อนั้น พระกฤษณุรักษ์เรืองศรี
สถิตเหนือแท่นแก้วรูจี กับสามพระชนนีวิลาวัณย์
ต่างสวมกอดสองกุมารา จุมพิตพักตราแล้วรับขวัญ
จึ่งอำนวยอวยชัยพร้อมกัน ซึ่งจะไปโรมรันด้วยพวกภัย
ทั้งสี่องค์จงทรงศักดาฤทธิ์ ใครอย่าต่อศรสิทธิ์ของเจ้าได้
ให้ภิญโญยศปรากฏไป ทั้งในโลกาธาตรี ฯ
๏ เมื่อนั้น สี่กษัตริย์สุริย์วงศ์เรืองศรี
ต่างน้อมเศียรศิโรโมลี รับพรสวัสดีด้วยปรีดา ฯ
๏ เมื่อนั้น พระลักษมีเยาวยอดเสน่หา
อาลัยในองค์พระลูกยา จึ่งมีวาจาตรัสไป
ดูก่อนพระพรตพระสัตรุด เจ้าผู้ฤทธิรุทรแผ่นดินไหว
อันสองนัดดาดวงใจ ไม่เคยชิงชัยด้วยไพรี
ประการหนึ่งก็ยังเยาว์เบาคิด ซึ่งจะเข้าต่อฤทธิ์ยักษี
พี่ขอฝากไปใต้ธุลี พ่อทั้งสองนี้จงเมตตา ฯ
๏ เมื่อนั้น พระพรตสัตรุดกนิษฐา
ได้ฟังเสาวนีย์นางกัลยา กราบกับบาทาแล้วทูลไป
พระผู้มารดาไตรภพ อย่าปรารภพระทัยหม่นไหม้
อันสองพระกุมารชาญชัย ไว้นักงานน้องทั้งสองนี้
ทูลแล้วต่างลาบาทบงสุ์ หกกษัตริย์สุริย์วงศ์เรืองศรี
สี่องค์ย่างเยื้องจรลี มาทรงรถมณีพรรณราย ฯ
๏ รถเอยสี่รถทรง ดุมวงดูแววจำรัสฉาย
กงครํ่ากำเครือจำหลักลาย ภาพรายพื้นรอบบัลลังก์ลอย
ลวดกระจังลายกระจ่างหว่างกระจก แก้วกระหนาบกาบกระหนกตาอ้อย
บุษบกบันสะบัดประดับพลอย ชั้นเหมช่อห้อยอลงกรณ์
เทียมสินธพสี่ทั้งสี่รถ มีพยศแม้นพญาไกรสร
สารถีสำทับขับจร เครื่องสูงสลอนสลับกัน
ปี่ฆ้องเป่าขานประสานสังข์ กลองดังกลางดงครื้นครั่น
ผงคลีพัดคลุ้มชอุ่มควัน กงเลื่อนก้องลั่นพันลึก
ยักษ์ลิงแยกเหล่าเป็นหมวดกอง โลดโผนลำพองคะนองศึก
พลหาญพวกแห่โห่ฮึก คึกคึกขับแข่งกันรีบไป ฯ
๏ ครั้นถึงปลายแดนไกยเกษ พบชาวนคเรศน้อยใหญ่
แจ้งเหตุว่าเสียเวียงชัย พระอัยกาหนีจากพระนคร
ยิ่งแสนสลดระทดจิต ดั่งหนึ่งต้องพิษแสงศร
มิได้พักพวกพลากร รีบร้อนมาในพนาลี ฯ
๏ ยังทางอีกพักม้าหนึ่ง จะถึงนิเวศน์บุรีศรี
จึ่งหยุดพหลโยธี ในที่ชัยภูมิอันโอฬาร์ ฯ
๏ บัดนั้น สุครีพผู้มียศถา
จึ่งกะเกณฑ์ให้ตั้งพลับพลา แทบท่าชายป่าพนาดร ฯ
๏ บัดนั้น ฝ่ายพลคนธรรพ์ชาญสมร
พากันออกจากพระนคร ซอกซอนหากินทุกวัน
เที่ยวจับหมูไก่วัวควาย ไพร่นายโห่ร้องเสียงสนั่น
ผูกมัดหาบหามตามกัน สำรวลสรวลสันต์เดินมา ฯ
๏ บัดนั้น ฝ่ายกระบี่กองตระเวนทัพหน้า
แลไปตามแถวมรคา เห็นพวกอสุราสาธารณ์
ต่างตนขบเขี้ยวเคี้ยวฟัน มือคันเขม้นจะสังหาร
กรูกันเผ่นโผนโจนทะยาน เข้าไล่รอนราญเป็นโกลี ฯ
๏ บัดนั้น พวกพลคนธรรพ์ยักษี
ไม่ทันรู้ตัวก็เสียที แตกหนีกระจัดพลัดพราย
บ้างทิ้งมีดพร้าหาบคอน อาวุธกับกรก็ตกหาย
บ้างบาดบ้างเจ็บบ้างตาย ไพร่นายอุตลุดวุ่นไป ฯ
๏ ครั้นมาพ้นพวกวานร เหนื่อยพักหอบถอนใจใหญ่
แอบดูรู้ว่าทัพชัย ก็เข้าไปในราชธานี ฯ
๏ ครั้นถึงประณตบทบงสุ์ องค์ท้าวคนธรรพ์ยักษี
ทูลว่ามีราชไพรี มาตั้งทัพอยู่ที่อรัญวา
ตัวนายนั้นเป็นมนุษย์ พลยุทธ์วานรกับยักษา
มากมายพ้นที่จะคณนา ได้รบกับข้าบทมาลย์ ฯ
๏ เมื่อนั้น ท้าวคนธรรพ์นุราชใจหาญ
แจ้งว่ามีศึกมารอนราญ ตบหัตถ์ฉัดฉานแล้วตรัสไป
แต่เรายกมาถึงธานี ใครจะต่อฤทธีก็หาไม่
มิได้สนุกสบายใจ ทีนี้จะได้เห็นกัน
ตัวกูก็ทรงอานุภาพ ปราบราบทั่วภพจบสวรรค์
ทำไมกับมนุษย์เท่าแมงวัน มันจะครั่นฝีมือเมื่อไรมี
ว่าพลางก็ทางสัพยอก เย้าหยอกฝูงนางสาวศรี
ผัวเจ้ายกทัพมาราวี น่ากลัวฤทธีเป็นพ้นไป
ตรัสแล้วเข้าห้องไสยาสน์ สมสวาทเชยชิดพิสมัย
ฝ่ายฝูงอนงค์นางใน ก็จำใจบำเรอขุนมาร ฯ
๏ ครั้นพระสุริยาเรืองรอง แสงทองพรรณรายฉายฉาน
เสด็จจากห้องแก้วอลงการ ออกหมู่ทหารโยธี ฯ
๏ เมื่อนั้น พระพรตทรงสวัสดิ์รัศมี
ไสยาสน์ในราษราตรี ยังที่สุวรรณพลับพลา
ตริการจะสังหารชีวัน แก้แค้นคนธรรพ์ยักษา
ทั้งคะนึงถึงองค์พระอัยกา ไม่รู้ว่าจะไปแห่งใด
แม้นหลานอยู่รองบทมาลย์ เผ่าพาลหรือจะดูหมิ่นได้
จะผลาญเสียด้วยพระแสงศรชัย ให้บรรลัยทั้งพวกพลากร ฯ
๏ แต่ผุดลุกผุดนั่งไม่ไสยาสน์ จนภาณุมาศเยี่ยมยอดสิงขร
ก็สระสรงทรงทิพย์อาภรณ์ บทจรออกหน้าพลับพลา ฯ
๏ พร้อมหมู่ทหารชำนาญยุทธ์ นับสมุทรแน่นนันต์ซ้ายขวา
จึ่งมีพระราชบัญชา ปรึกษาการณรงค์ชิงชัย
อันซึ่งคนธรรพ์ขุนยักษ์ ฮึกฮักอหังการ์หยาบใหญ่
ยกพวกพหลพลไกร มาปล้นเอาไกยเกษธานี
องค์พระหริวงศ์ทรงยศ ให้ราชโอรสทั้งสองศรี
มาสังหารผลาญหมู่อสุรี ให้มีเกียรติไว้ในโลกา
จะยกโยธาพลากร เข้าไล่ราญรอนเข่นฆ่า
ให้สิ้นพวกพาลอสุรา หรือว่าจะเป็นประการใด ฯ
๏ บัดนั้น ท้าวพญาวานรน้อยใหญ่
ฟังราชบัญชาภูวไนย บังคมไหว้แล้วปรึกษากัน ฯ
๏ เห็นพร้อมแล้วทูลบาทบงสุ์ น้องพระหริวงศ์รังสรรค์
ซึ่งจะยกทวยหาญเข้าโรมรัน ฆ่ามันก็จะได้ดั่งบัญชา
แต่ว่าไม่เป็นเกียรติยศ ปรากฏพระเดชไปภายหน้า
ขอให้ทหารผู้ศักดา ไปเจรจาโดยธรรมประเพณี
แม้นมาตรตัวมันจะดันดึง แข็งขึงต่อเบื้องบทศรี
จึ่งยกโยธาเข้าราวี ไล่ล้างอสุรีให้แหลกลาญ ฯ
๏ เมื่อนั้น พระพรตผู้ปรีชาหาญ
ได้ฟังเห็นชอบทุกประการ ผ่านฟ้าจึ่งมีบัญชา
ดูก่อนศรีชามพูวราช ท่านผู้องอาจแกล้วกล้า
จงไปสื่อสารอสุรา ดูทีมันจะว่าประการใด ฯ
๏ บัดนั้น พญาชามพูวราชทหารใหญ่
ก้มเกล้ารับสั่งพระภูวไนย บังคมไหว้แล้วออกมาทันที ฯ
๏ ถีบทะยานผ่านขึ้นอากาศ ไหวหวาดฟากฟ้าราศี
กรขวานั้นกวัดแกว่งตรี เหาะไปบุรีด้วยฤทธา ฯ
๏ ครั้นถึงพระนิเวศน์วังจันทน์ แลเห็นคนธรรพ์ยักษา
ออกหมู่อสุรเสนา ยังมหาพิมานพระลานชัย
ขุนกระบี่ลอยอยู่กลางอากาศ ทำอำนาจฟากฟ้าดินไหว
แล้วมีสีหนาทประกาศไป เหวยเหวยเป็นไฉนขุนมาร
ตัวจึ่งโอหังยกพล มาปล้นไกยเกษราชฐาน
บัดนี้สมเด็จพระอวตาร บรรหารให้สองอนุชา
ทรงนามพระพรตพระสัตรุด พระมงกุฎพระลบโอรสา
สี่องค์ทรงศรอันศักดา ยกมหาพยุหโยธี
จึ่งตรัสใช้ให้กูผู้ทหาร มาเจรจาว่าขานด้วยยักษี
ถ้ารักตัวกลัวม้วยชีวี จงไปเฝ้าธุลีพระภูธร ฯ
๏ เมื่อนั้น ท้าวคนธรรพ์นุราชชาญสมร
เหลือบแลขึ้นไปในอัมพร เห็นวานรลอยอยู่ตรงพักตรา
พิโรธโกรธกริ้วกระทืบบาท ทำอำนาจผาดเสียงดั่งฟ้าผ่า
เหม่เหม่ไอ้ลิงพาลา อหังการ์อาจองทะนงใจ
กูเป็นปิ่นกษัตริย์ทรงฤทธิ์ ทั่วทั้งทศทิศไม่เปรียบได้
เที่ยวมาประพาสพนาลัย มิได้ตั้งใจจะราวี
ให้หาองค์ท้าวไกยเกษ ผู้ผ่านนคเรศบุรีศรี
บังอาจขัดราชวาที ของกูผู้มีศักดา
จึ่งได้ยกจตุรงค์ทวยหาญ เข้ารอนราญรุกรบเข่นฆ่า
ตัวมึงชื่อไรเขาใช้มา จึ่งหยาบช้ามิได้บังคมคัล
อ้างอวดศักดาวราฤทธิ์ ไม่รู้ว่าชีวิตจะอาสัญ
ทั้งเจ้าทั้งข้าที่มานั้น จะพากันเป็นเหยื่ออสุรี ฯ
๏ บัดนั้น ขุนกระบินทร์ผู้ชาญชัยศรี
ได้ฟังจึ่งตอบวาที อันตัวกูผู้มีศักดา
ชื่อชามพูวราชฤทธิรุทร ทหารพระทรงครุฑนาถา
ซึ่งเสด็จอวตารลงมา ล้างพวกอสุราอาธรรม์
แต่ทศพักตร์สิบเศียรยี่สิบกร ผ่านนครลงกาเขตขัณฑ์
จักรวรรดิเจ้าเมืองมลิวัน สุริย์วงศ์พงศ์พันธุ์พรหมาน
ล้วนเรืองฤทธิรอนศรสิทธิ์ ความคิดพิทยาก็กล้าหาญ
ยังพากันสิ้นชีพบรรลัยลาญ จะประมาณนับด้วยสมุทรไท
อันตัวของมึงไอ้ทรลักษณ์ จะรู้จักพระกาลก็หาไม่
มาทำอาจองทะนงใจ จะบรรลัยด้วยวงศ์พระสี่กร
ทั้งตัวทั้งพลจะพินาศ หัวจะขาดกลาดกลิ้งด้วยแสงศร
อย่าพักอ้างอวดฤทธิรอน วานรจะถีบเล่นด้วยบาทา ฯ
๏ เมื่อนั้น องค์ท้าวคนธรรพ์ยักษา
ได้ฟังยิ่งกริ้วโกรธา อสุราขบเขี้ยวเคี้ยวฟัน
กระทืบบาทมีราชบรรหาร เหวยไอ้เดียรัจฉานโมหันธ์
อย่าพักโกหกยกกัน กูไม่หวาดหวั่นพรั่นใจ
อันพวกมึงซึ่งยกมาทั้งนี้ ดั่งหมู่มฤคีก็ว่าได้
สำหรับแต่จะยับเป็นจุณไป ด้วยพญาไกรสรอันศักดา
ไสหัวมึงไปเร่งบอกกัน กูจะยกพลขันธ์ออกเข่นฆ่า
สังหารผลาญเสียให้มรณา ไม่ช้าแต่ในนาที ฯ
๏ บัดนั้น พญาชามพูวราชกระบี่ศรี
ได้ฟังกริ้วโกรธดั่งอัคคี ก็ลงมาจากที่อัมพร
ยืนอยู่ตรงพักตร์คนธรรพ์ แกว่งพระขรรค์เพชรรัตน์ประภัสสร
เป็นประกายพรายทั่วพระนคร ว่าเหวยดูก่อนไอ้ใจพาล
เอ็งดั่งหิ่งห้อยน้อยแสง ไม่ควรแข่งเคียงดวงพระสุริย์ฉาน
แต่ตัวกูเป็นข้าพระอวตาร ผลาญมึงก็จะม้วยมรณา
หากเกรงจะเกินรับสั่ง น้องพระทรงสังข์นาถา
หาไม่เศียรมึงไอ้พาลา จะขาดจากกายาบัดเดี๋ยวนี้
ว่าพลางตบมือสรวลสันต์ เย้ยหยันชี้หน้ายักษี
ท่ามกลางอสุรเสนี แล้วเหาะไปยังที่ทัพชัย ฯ
๏ ครั้นถึงพลับพลาก็ขึ้นเฝ้า น้อมเกล้าบังคมประนมไหว้
ทูลแถลงแจ้งความแต่ต้นไป ตามได้โต้ตอบขุนมาร ฯ
๏ เมื่อนั้น พระพรตผู้ปรีชาหาญ
ได้ฟังเสร็จสิ้นทุกประการ ยินดีปานได้โสฬส
จึ่งถอดธำมรงค์ค่าเมือง อร่ามเรืองด้วยดวงมรกต
ประทานให้กระบี่ผู้มียศ แล้วกล่าวพจนารถอันสุนทร
มิเสียทีที่ท่านเป็นทหาร องค์พระอวตารทรงศร
ตรัสแล้วเสด็จบทจร กรายกรเข้าสุวรรณพลับพลา ฯ
๏ เมื่อนั้น ท้าวคนธรรพ์ยักษา
ครั้นวานรมาทำอหังการ์ กล่าวคำหยาบช้าแล้วกลับไป
ได้ความอัปยศอดสู แก่หมู่มาตยาน้อยใหญ่
ทั้งโกรธทั้งแค้นแน่นใจ ดั่งต้องพิษไฟบรรลัยกัลป์
จึ่งมีพระราชบัญชา ตรัสสั่งเสนาคนขยัน
จงเตรียมรี้พลกุมภัณฑ์ กูจะไปโรมรันไพรี ฯ
๏ บัดนั้น จึ่งพัทกาลยักษี
รับสั่งพระองค์ทรงฤทธี ถวายอัญชุลีแล้วออกมา ฯ
๏ จัดเป็นพยุหจัตุรงค์ องค์พระโอรสเป็นทัพหน้า
พลรบล้วนทรงศักดา แกล้วกล้าลำพองคะนองฤทธิ์
แต่ละตนอาจปล้นไพริน หักคอสูบกินโลหิต
ทรหดอดทนเป็นพ้นคิด นิรมิตรแปลงกายหลายกล
ทัพหลวงพื้นพวกชำนาญยุทธ์ แกว่งสาตราวุธกุลาหล
ช้างม้ารถรัตน์ขนัดพล ตั้งตามแถวถนนเนื่องมา ฯ
๏ บัดนั้น เสนาไกยเกษซ้ายขวา
ท้าวนางกำนัลกัลยา ทั้งหญิงชายไพร่ฟ้าประชาชี
เห็นพญาวานรฤทธิรงค์ อาจองโต้ตอบยักษี
ต่างคนชื่นชมยินดี ซุบซิบพาทีต่อไป
ครั้งนี้พวกไอ้คนธรรพ์ มันจะม้วยชีวันหาเหลือไม่
ลางคนหนีจากเวียงชัย ไปยังกองทัพพลับพลา ฯ
๏ ครั้นถึงประณตบทรัตน์ ทูลสองกษัตริย์นาถา
ตามได้รณรงค์แต่เดิมมา จนผ่านฟ้าหนีจากธานี
รุ่งขึ้นพรุ่งนี้ไอ้คนธรรพ์ มันจะยกมาชิงชัยศรี
ทูลพลางต่างทรงโศกี ดั่งหนึ่งชีวีจะวายปราณ ฯ
๏ เมื่อนั้น พระพรตผู้ปรีชาหาญ
ยิ่งฟังยิ่งแค้นแน่นวิญญาณ จึ่งมีพจมานตรัสไป
ทำไมกับไอ้คนธรรพ์ จะแก้แค้นแทนมันให้จงได้
อย่าโศกศัลย์ทุกข์ร้อนอาวรณ์ใจ จะฆ่าให้สิ้นพวกอสุรี ฯ
๏ ตรัสแล้วจึ่งสั่งพระมงกุฎ พ่อผู้ฤทธิรุทรเรืองศรี
จงเป็นจอมพลโยธี ไปราวีล้างเหล่าอสุรา
อันองค์เจ้าลบกุมารนั้น ยกพวกพลขันธ์เป็นทัพหน้า
อานี้จะประคองพระนัดดา ตามราชบัญชาพระสี่กร
ฝ่ายพญาสุครีพนิลพัท จงจัดทวยหาญชาญสมร
ทั้งหมู่ยักษาวานร จะยกไปราญรอนอสุรี ฯ
๏ บัดนั้น สุครีพนิลพัทกระบี่ศรี
รับสั่งน้องพระจักรี ถวายอัญชุลีแล้วออกไป ฯ
๏ จัดทัพพระลบอนุชา กองหน้ามัจฉานุเป็นใหญ่
อสุรผัดผู้เรืองฤทธิไกร ให้เป็นกองหนุนบุกบัน
นิลเอกนิลราชนิลนนท์ สามตนเป็นปีกแลกองขัน
กองหน้าพระมงกุฎกุมมิตัน เกียกกายนั้นเกสรทมาลา
สุรเสนสุรการสองนาย เกณฑ์เป็นปีกซ้ายปีกขวา
อันทัพสองน้องนารายณ์ผู้ศักดา โยธามนุษย์กุมภัณฑ์
ทั้งสี่ทัพทวยหาญอึงอัด เยียดยัดเพียงพื้นสุธาลั่น
ดั่งจะปลิดดวงดาวเดือนตะวัน เตรียมกันคอยเสด็จจรลี ฯ
๏ เมื่อนั้น พระพรตพระสัตรุดเรืองศรี
กับสองนัดดาธิบดี มาเข้าที่สรงสาคร ฯ
๏ สี่กษัตริย์สระสรงวาริน หอมตลบอบกลิ่นเกสร
สอดใส่สนับเพลาเชิงงอน เป็นรูปมังกรเกี่ยวกัน
ภูษาต่างสีทั้งสี่องค์ เครือหงส์เกี้ยวกรองทองคั่น
ชายไหวชายแครงกระหนกพัน เกราะแก้วกุดั่นทับทิมราย
ตาบทิศทับทรวงด้วยประพาฬ สร้อยสนสังวาลสามสาย
ธำมรงค์เรือนเก็จเพชรพราย ทองกรมังกรกลายพาหุรัด
อันองค์พระพรตพระสัตรุด ทรงมหามงกุฎกาบสะบัด
สองกุมารทรงเกี้ยวดอกไม้ทัด ปักจุฑามณีรัตน์อลงกรณ์
ต่างสอดกรรเจียกกุณฑลแก้ว ขัดพระขรรค์เพชรแพรวแล้วจับศร
งามสง่างามศรีฉวีวร บทจรตามกันมาขึ้นรถ ฯ
๏ รถเอยสี่รถทรง กำแก้วดุมกงอลงกต
แอกงอนอ่อนงามช้อยชด บัลลังก์ลดฉลุด้วยแก้วลาย
เครือขดภาพเคียงเรียงคั่น สามชั้นแสงช่วงวิเชียรฉาย
กาบกระจังช่องกระจกกระหนกกลาย บุษบกบันระบายสุบรรณบิน
ห้ายอดสูงเยี่ยมโพยมหน ทวยกาญจน์จงกลล้วนแก้วสิ้น
แสงมาศสุกแม้นวิมานอินทร์ เทียมสินธพสีต่างกัน
ขุนรถขับรีบดั่งลมพัด จักรผัดสะท้านสะเทือนลั่น
เครื่องสูงบังสีรวีวรรณ กลองชนะเสียงสนั่นอึงอล
ทวยหาญเกณฑ์แห่โห่ฮึก สามโลกพันลึกกุลาหล
ธงหน้าโบกนำดำเนินพล เร่งร้นขับแข่งกันรีบจร ฯ
๏ ตกทุ่งแลเห็นปราการ จึ่งให้หยุดทวยหาญชาญสมร
ตั้งที่ชัยภูมิสถาวร คอยจะราญรอนอสุรา ฯ
๏ เมื่อนั้น ฝ่ายท้าวคนธรรพ์ยักษา
ไสยาสน์เหนืออาสน์รัตนา ตรึกตราที่จะออกไปชิงชัย
จนแสงทองเรื่อรองอัมพร ทินกรเยี่ยมยอดเนินไศล
ดาวเดือนเลื่อนลับดับไป เสียงไก่ขันขานประสานกัน
ช้างม้าเริงร้องก้องกึก โยธาคั่งคึกบันลือลั่น
เสียงประโคมดนตรีนี่นัน สุริยันเยี่ยมยอดบรรพตา ฯ
๏ จึ่งเสด็จจากห้องนพมาศ ชวนโอรสราชเสน่หา
กรายกรยุรยาตรคลาดคลา เข้ามาที่สรงวาริน ฯ
๏ สองกษัตริย์ชำระสระสนาน สุคนธ์ธารหอมฟุ้งจรุงกลิ่น
สนับเพลาเครือวงเป็นหงส์บิน เชิงงอนโกมินพรายพรรณ
ภูษาม่วงตองท้องยก ฉลุทองช่องกระจกกระหนกลั่น
ฉลององค์เกราะแก้วแกมสุวรรณ รัดอกกุดั่นอลงกรณ์
ตาบทิศประดับมุกดาหาร ทับทรวงแก้วประพาฬประภัสสร
พาหุรัดนพรัตน์อรชร ทองกรรูปวาสุกรีกราย
ทรงมหาธำมรงค์เรือนครุฑ มงกุฎแก้วสุรกานต์ฉานฉาย
กรรเจียกกุณฑลทับทิมพราย บิตุเรศงามคล้ายเวสสุวัน
ฝ่ายองค์โอรสอันศักดา ดั่งไพจิตรารังสรรค์
จับศรฤทธิไกรคือไฟกัลป์ จรจรัลมาขึ้นรถทรง ฯ
๏ รถเอยรถศึก สองรถพันลึกงามระหง
แอกงอนแก้วปรับประดับกง ดุมวงบัลลังก์กระจังราย
เรียงรูปเทพนมประนมนิ้ว ครุฑจับนาคหิ้วแหงนหงาย
หน้าบันชั้นเหมกระหนกกลาย บุษบกงามคล้ายวิมานรัตน์
เทียมด้วยราชสีห์สี่พัน โลทันถือทวนแกว่งกวัด
ขับรีบรวดเร็วดั่งลมพัด เครื่องสูงแถวฉัตรธงชัย
ปี่ฆ้องกลองขานประสานเสียง โยธาโห่เพียงแผ่นดินไหว
ผงคลีมืดคลุ้มอโณทัย เร่งพวกพลไกรยาตรา ฯ
๏ เมื่อนั้น ฝ่ายวิรุณพัทยักษา
ขับรถมากลางโยธา เป็นกองทัพหน้าพระบิดร
ท่วงทีฮึกหาญองอาจ ดั่งหนึ่งลูกราชไกรสร
แลเห็นพวกพลวานร ตั้งทัพซับซ้อนกันไป
ทั้งหมู่อสุรามานุษย์ มากมายหลายสมุทรไม่นับได้
จอมพลทั้งสี่ขี่รถชัย ทรงโฉมวิไลเลิศลักษณ์
อันกุมารน้อยน้อยทั้งสององค์ ดั่งเทเวศร์ลอยลงมาจากจักร
อรชรอ้อนแอ้นจำเริญรัก ผิวพักตร์ผุดผ่องทั้งอินทรีย์
ชะรอยว่าชื่อลบแลมงกุฎ กับพระพรตพระสัตรุดสองศรี
จึ่งให้ขับรถรัตน์มณี ฝ่าพวกโยธีขึ้นไป ฯ
๏ ครั้นถึงจึ่งมีบรรหาร เหวยเด็กอหังการหยาบใหญ่
น้อยน้อยกระจ้อยเท่าแมงใย เหตุใดไม่กลัวมรณา
จงให้ผู้ใหญ่มาต่อสู้ เอ็งคอยดูเล่นดีกว่า
ถ้ามิฟังก็จะสิ้นชีวา ด้วยฤทธากูบัดเดี๋ยวนี้ ฯ
๏ เมื่อนั้น พระลบทรงสวัสดิ์รัศมี
ได้ฟังจึ่งตอบวาที เหวยเหวยอสุรีใจพาล
ยกพลมาปล้นไกยเกษ แล้วอวดฤทธิ์อวดเดชว่ากล้าหาญ
อย่าจองหองสู้น้องพระอวตาร แต่กูเป็นหลานจะชิงชัย
ทั้งพ่อทั้งลูกจะวายชนม์ รี้พลมิให้เหลือไปได้
ด้วยกำลังศรสิทธิ์ฤทธิไกร แต่ในนาทีไม่พริบตา ฯ
๏ เมื่อนั้น จึ่งวิรุณพัทยักษา
ได้ฟังกริ้วโกรธโกรธา สองตาดั่งไฟบรรลัยกัลป์
กระทืบบาทผาดแผดสุรเสียง สำเนียงดั่งหนึ่งฟ้าลั่น
เหม่ไอ้เด็กน้อยเท่าแมงวัน โมหันธ์หยาบช้าพาที
ตัวกูผู้ทรงศักดาเดช เทเวศเกรงฤทธิ์ทุกราศี
เอ็งอย่าอ้างอวดว่าตัวดี จะล้างชีวีให้บรรลัย
ว่าแล้วจึ่งมีพจมาน สั่งนายทหารน้อยใหญ่
เร่งเข้าโจมตีกระบี่ไพร่ ฆ่าให้สิ้นพวกบรรดามา ฯ
๏ บัดนั้น รณวุธนายกองทัพหน้า
กุมภสูรกองขันอันศักดา ตรีกันปีกขวาชัยชาญ
อีกทั้งตรีจักรปีกซ้าย ต่างขับนิกายทวยหาญ
บรรดาอสุรหมู่มาร โถมทะยานเข้าไล่ราวี ฯ
๏ บ้างแกว่งสาตราอาวุธ อุตลุดโห่ร้องอึงมี่
แล่นโลดแทงฟันเป็นโกลี อสุรีหนุนเนื่องกันเข้าไป ฯ
๏ บัดนั้น โยธาวานรน้อยใหญ่
ต่างผลุนหมุนรับว่องไว ชิงชัยต่อตีอสุรา
เป็นหมู่หมู่เหล่าเหล่าเข้าจับกัน ต่างแทงต่างฟันประจัญหน้า
กุมภัณฑ์ตายกลาดดาษดา แตกยับลงมาไม่สมประดี ฯ
๏ บัดนั้น ขุนมารทหารทั้งสี่
เห็นวานรไล่ฆ่าอสุรี โกรธดั่งอัคคีบรรลัยกัลป์
กระทืบบาทกวัดแกว่งคทาวุธ สำแดงฤทธิรุทรดั่งฟ้าลั่น
เผ่นโผนโจนทะยานเข้าโรมรัน บุกบันไล่ตีกระบี่มา ฯ
๏ บัดนั้น มัจฉานุอสุรผัดตัวกล้า
นิลเอกนิลราชอันศักดา เห็นสี่ยักษาตีพลไกร
ต่างตนกริ้วโกรธตัวสั่น แผดเสียงสนั่นหวั่นไหว
แกว่งกระบองพระขรรค์ทะยานไป โถมไล่รับหน้าอสุรี ฯ
๏ อสุรผัดโจมจับสัประยุทธ์ ต่อด้วยรณวุธยักษี
มัจฉานุผู้ชาญฤทธี โจมตีกุมภสูรขุนยักษ์
นิลเอกเหยียบบ่าตรีกัน นิลราชประจัญตรีจักร
สี่ทหารสมเด็จพระหริรักษ์ ต่างผลาญสี่ยักษ์บรรลัย ฯ
๏ แล้วไล่หักโหมโจมประจัญ ตีพลกุมภัณฑ์น้อยใหญ่
ทั้งหมู่ม้ารถคชไกร ล้มตายไม่เป็นสมประดี ฯ
๏ เมื่อนั้น ฝ่ายวิรุณพัทยักษี
เห็นสี่ทหารสิ้นชีวี โกรธดั่งอัคคีบรรลัยกัลป์
กระทืบบาทเร่งราชรถทรง กำกงสะเทือนเลื่อนลั่น
ฉวยจับจักรแก้วแพรวพรรณ กุมภัณฑ์กวัดแกว่งแล้วขว้างไป ฯ
๏ โชติช่วงดั่งดวงสุริยา ดินฟ้ากัมปนาทหวาดไหว
ร้อนแรงคือหนึ่งแสงไฟ ล้อมไล่วานรโยธี ฯ
๏ เมื่อนั้น พระลบทรงสวัสดิ์รัศมี
เห็นยักษ์ขว้างจักรโมลี สำแดงฤทธีเป็นโกลา
จึ่งชักศรสิทธิ์ออกพาดสาย หมายล้างอาวุธยักษา
น้าวหน่วงแผลงไปด้วยศักดา เสียงสนั่นลั่นฟ้าแดนไตร ฯ
๏ ศรชัยไปล้างจักรกรด แหลกหมดไม่ทนกำลังได้
แล้วต้องรถยักษ์หักไป ด้วยฤทธิ์ไกรชัยชาญ ฯ
๏ เมื่อนั้น วิรุณพัทศักดากล้าหาญ
รถหักตกพื้นสุธาธาร ขุนมารกริ้วโกรธเป็นโกลา
ลุกขึ้นแกว่งศรยืนยัน ขบฟันเขม้นเข่นฆ่า
โลดโผนโจนจ้วงทะลวงมา จับงอนรัถาทันที ฯ
๏ เมื่อนั้น พระลบทรงสวัสดิ์รัศมี
ลงจากรถรัตน์มณี เข้าไล่โจมตีกุมภัณฑ์ ฯ
๏ เท้าขวานั้นเหยียบบ่าซ้าย เยื้องกรายแกว่งศรดั่งจักรผัน
ตีต้องอสุราอาธรรม์ หันเหเซไปด้วยศักดา ฯ
๏ เมื่อนั้น วิรุณพัทสิทธิศักดิ์ยักษา
ความเจ็บทุกเส้นโลมา โกรธาจับศรแผลงไป ฯ
๏ สำเนียงดั่งเสียงปีกครุฑ เป็นอาวุธตกลงไม่นับได้
ต้องหมู่โยธีกระบี่ไพร ด้วยฤทธิไกรกุมภัณฑ์ ฯ
๏ เมื่อนั้น พระลบสุริย์วงศ์รังสรรค์
เห็นอาวุธยักษามาโรมรัน ต้องพวกพลขันธ์วานร
จึ่งชักศิลป์สาตร์ขึ้นพาดสาย งามดั่งพระนารายณ์ประลองศร
น้าวหน่วงด้วยกำลังฤทธิรอน มุ่งหมายดัสกรแล้วแผลงไป ฯ
๏ เป็นลมกรดล้างอาวุธ แหลกลาญสิ้นสุดหาเหลือไม่
แล้วต้องวิรุณพัทบรรลัย ล้มในพ่างพื้นพสุธา ฯ
๏ เมื่อนั้น ฝ่ายท้าวคนธรรพ์ยักษา
เสด็จเหนือรถแก้วแววฟ้า ท่ามกลางเสนาพลมาร
แลเห็นโอรสอสุรินทร์ ต้องศรสุดสิ้นสังขาร
แสนสลดระทดวิญญาณ ปานดั่งเศียรขาดออกจากกาย
ชลนัยน์ไหลนองคลองเนตร อาดูรพูนเทวษใจหาย
แสนทุกข์แสนรักแสนเสียดาย โกรธดั่งเพลิงพรายกระจายฟ้า
ขบเขี้ยวเคี้ยวฟันกระทืบบาท ให้โลทันเร่งราชรัถา
พระกรแกว่งศรศักดา ยกพลขึ้นมาจะโรมรัน ฯ
๏ เมื่อนั้น พระมงกุฎสุริย์วงศ์รังสรรค์
เห็นวิรุณพัทสิ้นชีวัน คนธรรพ์โกรธาบ้าใจ
เร่งพลเร่งรถคชา เสียงสนั่นลั่นฟ้าดินไหว
จึ่งให้ขับรถแก้วแววไว ขึ้นไปรับทัพอสุรี ฯ
๏ เมื่อนั้น องค์ท้าวคนธรรพ์ยักษี
เห็นกุมารทรงรถมณี ยกพลกระบี่ขึ้นมา
ยิ่งกริ้วโกรธาทุกขมขน มืดมนนัยน์เนตรทั้งซ้ายขวา
ขบฟันกระทืบบาทา แล้วมีวาจาประกาศไป
เหม่เหม่ไอ้ลูกกาลี จะว่าเกิดวันนี้ก็ว่าได้
น้อยน้อยกระจ้อยเท่าตัวไร ยังไม่สิ้นกลิ่นนมมารดร
ดั่งลูกเนื้ออ่อนอันตํ่าชาติ องอาจจะสู้ด้วยไกรสร
หมู่มนุษย์เทวาวิชาธร กูราญรอนปราบราบทั้งไตรดาล
แต่อัยกาปู่ตาของเอ็ง ยังกลัวเกรงไม่รอต่อต้าน
มึงคือละอองบทมาลย์ จะพากันวายปราณบัดนี้ ฯ
๏ เมื่อนั้น พระมงกุฎทรงสวัสดิ์รัศมี
ได้ฟังจึ่งตอบอสุรี มึงอย่าพาทีให้เกินพักตร์
อันองค์พระอัยกากู การณรงค์รอบรู้แหลมหลัก
แต่หากว่าทรงพระชรานัก มึงจึ่งโหมหักได้พารา
ตัวกูเล็กก็ชาติอสรพิษ ดั่งพระกาลชาญฤทธิ์แกล้วกล้า
จะสังหารผลาญชีพไอ้พาลา ให้มรณาตามลูกมึงบัดนี้ ฯ
๏ เมื่อนั้น ท้าวคนธรรพ์นุราชยักษี
ได้ฟังคั่งแค้นแสนทวี โกรธดั่งอัคคีบรรลัยกัลป์
เหม่เหม่ดูดู๋ไอ้ลูกน้อย ถ้อยคำหยาบช้าโมหันธ์
อันเลือดเนื้อของมึงเท่านั้น เห็นไม่ครั่นปากแร้งกา
ว่าแล้วมีราชโองการ สั่งนายทหารซ้ายขวา
เร่งเร็วเร่งยกโยธา ตีทัพจับฆ่าให้สาใจ ฯ
๏ บัดนั้น นายกองทหารน้อยใหญ่
รับสั่งแล้วขับพลไกร เข้ารุกไล่หักโหมโจมตี ฯ
๏ บ้างยิงหน้าไม้เกาทัณฑ์ จุดปืนเสียงสนั่นอึงมี่
แทงฟันโรมลุกคลุกคลี ตีกระหนาบโห่ร้องเป็นโกลา ฯ
๏ บัดนั้น พวกกระบี่นิกายซ้ายขวา
แยกทัพออกรับเป็นปีกกา เข้าตีประดาทะยานยุทธ์
ถีบตบขบกัดฟัดฟาด ฉีกแขนขาขาดนับสมุทร
วานรได้ทีตีรุด ยักษ์แตกอุตลุดพัลวัน ฯ
๏ บัดนั้น อสุรากองหนุนกองขัน
เกียกกายซ้ายขวาพร้อมกัน เห็นทัพหน้านั้นแตกลงมา
ต่างตนต่างขับทวยหาญ โถมทะยานออกรับประจัญหน้า
ถ้อยทีตีกันเป็นโกลา ต่างหาญต่างกล้าไม่ลดกร ฯ
๏ บัดนั้น สุรเสนสุรการชาญสมร
กริ้วโกรธพิโรธดั่งไฟฟอน แกว่งพระขรรค์ฤทธิรอนเข้าราวี
แทงฟันกลอกกลับสับสน เข่นฆ่าล้างพลยักษี
ล้มตายก่ายกองไม่สมประดี แล้วโผนจับสี่อสุรา ฯ
๏ บัดนั้น สี่นายทหารยักษา
ต่างตนกวัดแกว่งคทา ทะยานเข้ารับหน้าวานร
หวดซ้ายป้ายขวากุลาหล ทรหดอดทนกลางสมร
ต่างตีต่างฟันประจัญกร ราญรอนกลอกกลับจับกัน ฯ
๏ บัดนั้น สองทหารพระนารายณ์รังสรรค์
สุรเสนเหยียบสองกุมภัณฑ์ แกว่งพระขรรค์เงื้อง่าราวี
สุรการผู้มีศักดา เหยียบบ่าทั้งสองยักษี
หกนายจับกันเป็นโกลี ต่างฟันต่างตีว่องไว
สองนายรอนราญหาญหัก สี่ยักษ์เสียทีไม่รับได้
วานรตัดหัวโยนไป แล้วร้องไยไพอสุรา ฯ
๏ เมื่อนั้น ท้าวคนธรรพ์นุราชยักษา
เห็นกระบี่เย้ยหยันก็โกรธา เปล่งตาขบเขี้ยวเคี้ยวฟัน
กระทืบเร่งรถคชสีห์ เพียงพื้นปถพีจะทรุดลั่น
ชักศรพาดสายยืนยัน กุมภัณฑ์ก็ผาดแผลงไป ฯ
๏ สำเนียงดั่งเสียงพยุหฝน เป็นศรเกลื่อนกล่นไม่นับได้
ต้องหมู่โยธีกระบี่ไพร บรรลัยกลิ้งกลาดดาษดา ฯ
๏ เมื่อนั้น พระมงกุฎสุริย์วงศ์นาถา
เห็นคนธรรพ์แผลงศรมา ต้องหมู่โยธาวานร
เจ็บปวดล้มตายก่ายกัน ทรงธรรม์ก็ชักพระแสงศร
พาดสายน้าวหน่วงด้วยฤทธิรอน ลูกพระสี่กรก็แผลงไป ฯ
๏ สำเนียงดั่งเสียงลมกรด ต้องรถหักยับไม่ทนได้
พลมารสุดสิ้นชีวาลัย กระบี่ไพรที่ตายก็เป็นมา ฯ
๏ เมื่อนั้น ท้าวคนธรรพ์นุราชยักษา
ตกรถเจ็บช้ำทั้งกายา โกรธาผุดลุกขึ้นทันที
ตาแดงดั่งแสงสุริยัน ขบฟันกวัดแกว่งศรศรี
โถมทะยานราญรุกราวี ขึ้นโจมตีบนรถพระกุมาร ฯ
๏ เมื่อนั้น พระมงกุฎวุฒิไกรใจหาญ
แกว่งศรรับกรรอนราญ หวดต้องขุนมารกระเด็นไป
เสด็จลงจากราชรถทรง อาจองถาโถมโจมไล่
งามดั่งบิตุเรศฤทธิไกร ชิงชัยรามสูรอสุรี ฯ
๏ เมื่อนั้น องค์ท้าวคนธรรพ์ยักษี
รับหัตถ์ปัดป้องราวี ต่างไล่ต่างหนีพัลวัน
ต่างจับกลับกลอกเงื้อง่า เปลี่ยนท่ารวดเร็วดั่งจักรผัน
ต่างกล้าต่างหาญเข้าโรมรัน รบชิดติดพันประจัญกร ฯ
๏ เมื่อนั้น พระมงกุฎกุมารชาญสมร
กวัดแกว่งศรชัยดั่งไฟฟอน เข้าราญรอนโจมจับอสุรา
โจนขึ้นเหยียบบ่าคว้าเศียร กลอกกลับหันเวียนเปลี่ยนท่า
หวดด้วยคันศิลป์อันศักดา อสุราซวนเซไปทันที ฯ
๏ เมื่อนั้น องค์ท้าวคนธรรพ์ยักษี
ยิ่งเจ็บยิ่งแค้นแสนทวี ก็ต้อนพวกโยธีเข้าชิงชัย ฯ
๏ บัดนั้น หมู่มารทหารน้อยใหญ่
กลัวราชอาชญาเป็นพ้นไป ก็จำใจถาโถมโรมรัน ฯ
๏ เมื่อนั้น พระมงกุฎสุริย์วงศ์รังสรรค์
ครั้นเห็นอสูรคนธรรพ์ ต้อนพวกพลขันธ์เข้ามา
จึ่งชักศรสาตร์พาดสาย มุ่งหมายเขม้นเข่นฆ่า
น้าวหน่วงแผลงไปด้วยศักดา เสียงสนั่นลั่นฟ้าแดนไตร ฯ
๏ ต้องหมู่จตุรงค์ทวยหาญ บรรลัยลาญสุดสิ้นหาเหลือไม่
หัวขาดตัวขาดกลาดไป เลือดไหลแดงดาษทั้งดินดอน
แล้วศรกลับกลายเป็นนารี ส่งศรีดั่งเทพอัปสร
สี่นางทรงลักษณ์สุนทร อรชรอ้อนแอ้นวิไลวรรณ
กรายกรฟ้อนรำหลายท่า กิริยาสำรวลสรวลสันต์
ตบมือชี้หน้าพร้อมกัน ต่างเข้าเย้ยหยันอสุรี ฯ
๏ เมื่อนั้น ท้าวคนธรรพ์นุราชยักษี
เคี่ยวขับรณรงค์ราวี เสียทีเสียลูกดั่งดวงใจ
เสียทั้งรถรัตน์อัสดร กุญชรทวยหาญน้อยใหญ่
ผู้เดียวไม่เหลียวเห็นใคร ซึ่งจะได้เป็นเพื่อนโรมรัน
ทั้งศรกุมารเป็นนารี สี่นางมารำเย้ยหยัน
ให้สลดระทดใจจาบัลย์ กุมภัณฑ์นิ่งนึกตรึกตรา
หรือหน่อพระนารายณ์ชัยชาญ อวตารมาจริงกระมังหนา
จึ่งเรืองฤทธิ์สิทธิศักดิ์มหิมา ศรศิลป์สาตราเกรียงไกร
เมื่อได้รณรงค์ถึงเพียงนี้ จะรู้ที่ย่อท้อกระไรได้
จะสู้ตายไม่เสียดายชีวาลัย ให้ลือเกียรติไว้ในไตรดาล
คิดแล้วสำแดงแผลงฤทธิ์ มืดมิดบดบังสุริย์ฉาน
จึ่งจับจักรแก้วสุรกานต์ ขุนมารขวางไปด้วยศักดา ฯ
๏ เป็นจักรลอยเลื่อนเกลื่อนกลาด เสียงเพียงฟ้าฟาดภูผา
เวียนวงรอบองค์กุมารา ร้อนแรงแสงกล้าดั่งอัคคี ฯ
๏ เมื่อนั้น พระมงกุฎทรงสวัสดิ์รัศมี
เห็นขุนยักษ์ขว้างจักรมาราวี ก็ทรงศรศรีแผลงไป ฯ
๏ เสียงสนั่นครั่นครื้นถึงโสฬส ล้างจักรหักหมดไม่ทนได้
แล้วต้องคนธรรพ์บรรลัย ล้มในพ่างพื้นพระสุธา ฯ
๏ เมื่อนั้น ฝ่ายฝูงเทเวศพร้อมหน้า
ทุกวิมานในหกชั้นฟ้า ทั้งอัปสรกัลยาวิลาวัณย์
เห็นองค์พระลบพระมงกุฎ หน่อพระจักรภุชรังสรรค์
ฆ่าวิรุณพัทคนธรรพ์ ทั้งพวกพลขันธ์วายปราณ
ต่างตนชื่นชมโสมนัส สำรวลตบหัตถ์ฉัดฉาน
บ้างดีดสีตีเป่าบรรเลงลาน ขับขานอื้ออึงคะนึงไป
บ้างโปรยข้าวตอกทิพมาศ สุมาลามณฑาลงมาให้
แซ่ซ้องอำนวยอวยชัย เสียงสนั่นลั่นไปทั้งเมืองฟ้า ฯ
๏ เมื่อนั้น หน่อพระนารายณ์นาถา
ครั้นเสร็จสังหารอสุรา เทวาโปรยปรายสุมามาลย์
กลาดเกลื่อนไปทั้งที่รบ เฟื่องฟุ้งตลบหอมหวาน
สองพระองค์ดมทัดเล่นสำราญ ทั้งพวกทหารวานร
ครั้นแล้วเสด็จยุรยาตร งามวิลาศดั่งลูกไกรสร
ย่างเยื้องยุรยาตรนาดกร บทจรมาเฝ้าพระเจ้าอา ฯ
๏ เมื่อนั้น ทั้งสองน้องนารายณ์นาถา
เห็นสองหลานรักเสด็จมา ก็ลีลาจากรถทันที
พระพรตอุ้มองค์พระมงกุฎ พระสัตรุดอุ้มพระลบเรืองศรี
จูบกอดรับขวัญด้วยยินดี แล้วมีมธุรสพจมาน
มิเสียทีเป็นหน่อพระหริรักษ์ เรืองฤทธิ์สิทธิศักดิ์กล้าหาญ
ล้างเหล่าอาธรรม์บรรลัยลาญ จะเป็นประธานโลกสืบไป
ตรัสแล้วต่างองค์ขึ้นทรงรถ ให้เลิกทศโยธาน้อยใหญ่
โห่สะท้านครั่นครื้นภพไตร เข้าในไกยเกษพารา ฯ
๏ บัดนั้น หมู่มุขมนตรีซ้ายขวา
ทั้งฝูงหญิงชายไพร่ฟ้า แจ้งว่าสี่กษัตริย์ธิบดี
สังหารคนธรรพ์วายชนม์ ยกพลเข้ามาบุรีศรี
ต่างตนโสมนัสพันทวี เอิกเกริกอึงมี่ทั้งเวียงชัย
บ้างก็อุ้มลูกจูงหลาน แก่เฒ่าซมซานไม่อยู่ได้
ไปรับเสด็จภูวไนย แน่นไปสองข้างรัถยา ฯ
๏ ครั้นเห็นหน่อพระหริวงศ์ ทั้งสององค์ทรงราชรัถา
โฉมวิไลเลิศลํ้าลักขณา ดั่งเทวาจากฟ้าลงมาดิน
อันโยธาวานรทั้งหลาย แลสุดสายตาไม่รู้สิ้น
ธงทิวปลิวสะบัดโบกบิน อึงอินทเภรีนี่นัน
อันองค์พระพรตพระสัตรุด ทรงเครื่องพิชัยยุทธ์เฉิดฉัน
เสด็จเหนือรถแก้วแกมสุวรรณ พลมนุษย์กุมภัณฑ์ดาษดา
ต่างตนน้อมเกล้าประนมกร ถวายพรสี่กษัตริย์ถ้วนหน้า
ขอให้ทรงเดชมหิมา เป็นจรรโลงโลกาธาตรี ฯ
๏ เมื่อนั้น พระพรตสุริย์วงศ์เรืองศรี
เร่งพวกพหลโยธี เข้ามาถึงที่วังจันทน์
จึ่งให้ประทับพิชัยรถ กับเกยมรกตฉายฉัน
สี่กษัตริย์ยุรยาตรตามกัน ขึ้นพระโรงคัลอันโอฬาร ฯ
๏ ลดองค์เหนือบัลลังก์อาสน์ โอภาสด้วยดวงมุกดาหาร
ท่ามกลางเสนาปรีชาชาญ ผ่านฟ้าจึ่งตรัสถามไป
อันพระอัยกาของเรา ผ่านเกล้าเสด็จอยู่หนไหน
บรรดาข้าทหารช่วงใช้ ใครไปรองเบื้องบาทา ฯ
๏ บัดนั้น เสนีผู้มียศถา
ก้มเกล้าสนองพระบัญชา อันพระอัยกาธิบดี
เห็นจะเสด็จไปพึ่งพัก สำนักโควินท์ฤๅษี
อันหมู่กำนัลมนตรี ไม่รู้ที่ว่าใครจะตามไป ฯ
๏ บัดนั้น ฝ่ายฝูงนางสนมน้อยใหญ่
แจ้งว่าสองพระองค์ทรงฤทธิไกร เสด็จมาอยู่ในพระโรงคัล
ให้คิดถึงตัวกลัวผิด ดั่งหนึ่งชีวิตจะอาสัญ
ต่างคนต่างขึ้นไปพร้อมกัน เตรียมคอยทรงธรรม์จะเข้ามา ฯ
๏ เมื่อนั้น พระพรตสุริย์วงศ์นาถา
จึ่งเสด็จลีลาศยาตรา เข้ามหาปราสาทสุรกานต์ ฯ
๏ ลดองค์ลงเหนือแท่นแก้ว อันเพริศแพร้วพรรณรายฉายฉาน
ทอดพระเนตรเห็นสนมนงคราญ ผ่านฟ้าคิดแหนงพันทวี
เป็นครู่แล้วมีบัญชา ดูก่อนกัลยาสาวศรี
ตัวเราไปเฝ้าพระจักรี อสุรีมันได้เวียงชัย
ทั้งหลายยังมีความสุข หรือทุกข์ฉุกซ้ำเป็นไฉน
พญายักษ์โปรดปรานประการใด พักตร์จึ่งผ่องใสดั่งจันทรา ฯ
๏ บัดนั้น ฝูงสนมกรมในซ้ายขวา
ได้ฟังพระราชบัญชา ดั่งต้องสายฟ้าอสุนี
ความเจ็บความอายเป็นพ้นนัก ก้มพักตร์ประณตบทศรี
ชลเนตรนองเนตรทุกนารี โศกีพลางทูลสนองไป ฯ
๏ อันตัวของข้าบาทบงสุ์ จะไม่ซื่อไม่ตรงนั้นหาไม่
เมื่อคนธรรพ์มันได้เวียงชัย กลัวภัยเป็นพ้นคณนา
เหลียวหาที่พึ่งก็สุดคิด จนจิตจนใจหนักหนา
แต่แสนทุกข์แสนเทวษโศกา ดั่งว่าจะม้วยชีวี
ถึงมาตรไม่ชั่วก็เหมือนชั่ว ด้วยตัวอยู่ในหัตถ์ยักษี
พระองค์จงโปรดปรานี ทูลพลางโศกีขึ้นพร้อมกัน ฯ
๏ เมื่อนั้น พระพรตสุริย์วงศ์รังสรรค์
ได้ฟังฝูงอนงค์กำนัล ให้อัดอั้นวิญญาณ์อาวรณ์
มิได้ว่าขานประการใด เร่าร้อนฤทัยดั่งต้องศร
จึ่งเสด็จยุรยาตรนาดกร บทจรเข้าห้องรัตนา ฯ
๏ เอนองค์เหนือแท่นทองพราย พระกรก่ายพักตร์โทมนัสสา
นิ่งนึกตรึกถวิลจินดา อุราเร่าร้อนดั่งเพลิงกัลป์ ฯ
๏ โอ้เสียดายฝูงอนงค์นาฏ งามวิลาสเพียงอัปสรสวรรค์
เคยบำเรอเป็นสุขทุกคืนวัน กุมภัณฑ์มาทำให้ชํ้าใจ
ความแค้นความรักนี้สุดคิด น้อยจิตปิ้มเลือดตาไหล
อกเอ๋ยจะทำประการใด อาลัยเป็นพ้นพันทวี
แต่เสียที่รักแล้วมิหนำ พระอัยกาซํ้าจากบูรีศรี
จะซูบผอมตรอมใจทุกนาที จะมีแต่ครวญครํ่ารำพัน
พระองค์ก็ทรงพระชรา จะแสนเวทนาในไพรสัณฑ์
จะต้องฝนทนแดดเป็นนิรันดร์ จะประชวรโรคันประการใด
พระเลี้ยงมาด้วยความการุญ จะได้สนองคุณก็หาไม่
ยิ่งคิดยิ่งสะท้อนถอนใจ ภูวไนยมิได้นิทรา ฯ
๏ ครั้นสว่างสร่างแสงภาณุมาศ โอภาสจำรัสพระเวหา
จึ่งเสด็จลีลาศยาตรา ออกมาจากท้องพระโรงคัล ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
เสนาข้าเฝ้าพร้อมกัน บังคมคัลเกลื่อนกลาดดาษไป
จึ่งตรัสสั่งสุครีพกระบี่ศรี ทั้งมหาเสนีผู้ใหญ่
จงเตรียมพหลพลไกร จะออกไปตามองค์พระอัยกา ฯ
๏ บัดนั้น สุครีพผู้มียศถา
กับเสนีไกยเกษพารา รับสั่งแล้วลามาพร้อมกัน ฯ
๏ ฝ่ายโอรสพระทินกร ก็จัดพลวานรแข็งขัน
ทั้งหมู่อสุรกุมภัณฑ์ ตรวจกันอุตลุดวุ่นวาย
เสนาไกยเกษราชฐาน เกณฑ์มนุษย์ทหารทั้งหลาย
สี่ทัพคับคั่งทั้งไพร่นาย ตั้งรายตามกระบวนยาตรา
ล้วนถือเครื่องสรรพอาวุธ นับสมุทรแน่นนันต์ซ้ายขวา
ผูกทั้งม้ารถคชา คอยท่าเสด็จจรลี ฯ
๏ เมื่อนั้น พระพรตพระสัตรุดเรืองศรี
กับสองนัดดาธิบดี มาเข้าที่สรงวาริน ฯ
๏ สี่กษัตริย์ชำระสระสนาน สุคนธ์ธารหอมฟุ้งจรุงกลิ่น
สนับเพลารายพลอยมณีนิล ช่อเชิงนาคินทร์ต่างกัน
สองพระอาภูษาม่วงตอง แย่งยกกระหนกกรองทองคั่น
สองกุมารผ้าทิพย์เทวัญ ตรวยเชิงสามชั้นสลับลาย
ต่างทรงชายไหวชายแครง ฉลององค์ทองแล่งฉานฉาย
ตาบทิศทับทรวงทับทิมพราย ทองกรนาคกลายพาหุรัด
ธำมรงค์เรือนเก็จเพชรเหลือง สีรุ้งรุ่งเรืองจำรัส
พระอาทรงมงกุฎดอกไม้ทัด พระนัดดาทรงเกี้ยวสุรกานต์
ปักจุฑามณีกุดั่นดวง ห้อยห่วงกรรเจียกมุกดาหาร
ดั่งเทเวศจากทิพย์วิมาน อาหลานตามกันมาขึ้นรถ ฯ
๏ รถเอยสี่รถทรง ดุมวงกงกำอลงกต
เรือนแปรกแอกอ่อนงอนชด ชั้นลดช่อตั้งบัลลังก์ลอย
กระจังทองช่องพื้นรายภาพ บุษบกเก็จกาบใบโพธิ์ห้อย
ห้ายอดเหมรับประดับพลอย ทวยช้อยทองช่ออรชร
เทียมสินธพสีแซมกมุท แปดคู่ฤทธิรุทรดั่งไกรศร
สารถีสำทับขับจร เครื่องสูงสลอนธงทอง
เสียงประโคมโครมครื้นพื้นภพ กงกระทบเลื่อนลั่นสนั่นก้อง
คู่แห่ขานโห่ฮึกคะนอง ทุกกองขับแข่งกันรีบไป ฯ
๏ ข้ามธารผ่านไศลไพรพนม ไม้ไหล้แหลกล้มไม่ทนได้
ไม่พักพหลพลไกร ตรงไปอาศรมพระนักธรรม์ ฯ
๏ เมื่อนั้น ท้าวไกยเกษรังสรรค์
ทั้งหมู่สุริย์วงศ์พงศ์พันธุ์ กำนัลเสนีรี้พล
อยู่ในอาศรมพระโควินท์ ได้ยินกึกก้องกุลาหล
ไหวกระฉ่อนทั้งพื้นสุธาดล เสียงรถเสียงพลยิ่งใกล้มา
ต่างตระหนกตกใจตัวสั่น คิดว่าคนธรรพ์ยักษา
ยกพวกพหลโยธา ตามมาเข่นฆ่าราวี
ต่างร้องวุ่นวายทั้งชายหญิง บ้างวิ่งเข้ากอดบาทพระฤๅษี
บ้างฉุดคร่าไม่เป็นสมประดี เสียงมี่ดั่งเกิดเพลิงกาล ฯ
๏ เมื่อนั้น พระมุนีผู้ปรีชาหาญ
ดิ้นร้องล้มลุกคลุกคลาน ตกใจลนลานแล้วว่าไป
เออประสกสีกาเจ้ากรรม ควรหรือมาทำฉะนี้ได้
เหตุผลต้นปลายประการใด จึ่งฉุดคร่ากูให้ได้เวทนา
ยิ่งว่ายิ่งเข้ามารึงรัด แต่สะบัดวัดเหวี่ยงทั้งซ้ายขวา
หน้าซีดเหื่อโซมกายา หนังเสือคากรองไม่สมประดี ฯ
๏ เมื่อนั้น พระพรตพระสัตรุดเรืองศรี
ยกมาโดยทางพนาลี ใกล้ที่บริเวณศาลาลัย
จึ่งให้หยุดโยธาพลากร อสุราวานรน้อยใหญ่
สี่กษัตริย์ลงจากรถชัย เข้าไปยังบรรณศาลา ฯ
๏ ครั้นถึงต่างประณตบทบงสุ์ พระดาบสผู้ทรงสิกขา
แล้วกราบลงตรงเบื้องบาทา องค์พระอัยกาธิบดี ฯ
๏ เมื่อนั้น พระโควินท์มหาฤๅษี
เหนื่อยหอบหายใจพาที เมื่อกี้ทำกูวุ่นวาย
ทั้งประสกสีกาเข้าฉุดลาก กระโถนหกมีดหมากประคำหาย
ล้มลุกคลุกคลานแทบตาย ยิ่งหนียิ่งตะกายเข้ามา ฯ
๏ เมื่อนั้น พระพรตพระสัตรุดนาถา
ได้ฟังสงสารพระอัยกา ต่างกอดบาทาแล้วโศกี ฯ
๏ โอ้ว่าพระปิ่นมงกุฎเกศ จากนิเวศน์มาอยู่พนาศรี
ทรมานซูบผอมทั้งอินทรีย์ ฉวีวรรณก็คลํ้ามัวไป
อนิจจาเสียทีที่เลี้ยงหลาน จะได้รองบทมาลย์ก็หาไม่
แรกศึกมาติดเวียงชัย น้อยใจมิได้อยู่โรมรัน
เสียแรงที่เป็นวรนุช พระหริวงศ์ทรงครุฑรังสรรค์
อวตารมาผลาญอาธรรม์ ซึ่งมันเป็นเสี้ยนธาตรี
เสียศักดิ์แม้นมาตรตัวตาย ไม่อายเท่าเสียเมืองแก่ยักษี
รํ่าพลางทางทรงโศกี ดั่งหนึ่งชีวีจะมรณา ฯ
๏ เมื่อนั้น องค์ท้าวไกยเกษนาถา
สวมสอดกอดสองนัดดา ชลนาคลอพักตร์รำพัน
ด้วยพจนารถสุนทร ดูก่อนแก้วตาเฉลิมขวัญ
แม้นว่าเจ้าอยู่วังจันทน์ กุมภัณฑ์หรือจะได้ธานี
บัดเดี๋ยวก็จะม้วยบรรลัย ด้วยศรชัยของพ่อทั้งสองศรี
รณรงค์ไม่มีใครราวี ตานี้ก็แก่ชรานัก
รักษาเมืองไว้ก็หลายวัน จนมันรุกโรมเข้าโหมหัก
สุดฤทธิ์สุดรู้จะสู้ยักษ์ คอยท่าหลานรักก็หายไป
เสียเมืองจึ่งพากันหนี มาพึ่งพระมุนีอาจารย์ใหญ่
หลานเอ๋ยหาไม่จะบรรลัย ไหนจะทันเห็นใจอัยกา
โอ้ว่าแสนทุกข์แสนลำบาก แสนยากครั้งนี้หนักหนา
รํ่าพลางทางซบพักตรา กอดสองนัดดาเข้าโศกี ฯ
๏ เมื่อนั้น พระมงกุฎพระลบเรืองศรี
ทั้งสนมกำนัลเสนี เห็นภูมีกันแสงรักกัน
ต่างตนต่างฟายชลเนตร แสนเทวษพ่างเพียงอาสัญ
บ้างสะอื้นโศกาจาบัลย์ เสียงสนั่นอื้ออึงเป็นโกลา
ดั่งหนึ่งสาลวันป่ารัง ต้องกำลังลมพานพัดกล้า
ก็อ่อนน้อมค้อมยอดไปมา น่าแสนเวทนาปรานี ฯ
๏ เมื่อนั้น พระโควินท์มหาฤๅษี
เห็นห้ากษัตริย์โศกี ทั้งหมู่เสนีกำนัล
จึ่งว่าประสกกับสีกา ไฉนมาวิโยคโศกศัลย์
ดั่งหนึ่งตายพรากจากกัน กูเห็นมันไม่ต้องการ
ธรรมดาเกิดมาในโลกีย์ ทั้งนี้ไม่เป็นแก่นสาร
อันความสุขทุกข์ร้อนรำคาญ ทั่วหมื่นจักรวาลไม่เว้นใคร
จงระงับดับเสียดีกว่า ฟังวาจากูผู้ใหญ่
ทุกข์นักก็มักตรอมใจ ไข้นักมักเสียชีวี ฯ
๏ เมื่อนั้น องค์ท้าวไกยเกษเรืองศรี
ได้ฟังสุนทรวาที องค์พระมุนีอันมีพรต
ค่อยคลายโศกาอาวรณ์ จึ่งยอกรกราบบาทบงกช
แล้วมีบัญชามธุรส ตรัสถามพระพรตนัดดา
อันไอ้อสูรคนธรรพ์ ที่มันทุจริตริษยา
ตัวเจ้าทั้งสองยกมา ได้ต่อฤทธาประการใด
พระกุมารน้อยน้อยทั้งสององค์ หน่อพระหริวงศ์หรือไฉน
จึ่งทรงลักษณ์เลิศลํ้าอำไพ ดั่งเทเวศในชั้นดุษฎี ฯ
๏ เมื่อนั้น พระพรตพระสัตรุดเรืองศรี
ได้ฟังพระราชวาที ชุลีกรสนองพระบัญชา
อันสองเยาวราชกุมาร หน่อพระอวตารนาถา
เกิดด้วยอัคเรศชายา อันเป็นมารดาสุราลัย
ทรงนามชื่อลบแลมงกุฎ ศรสิทธิ์ฤทธิรุทรแผ่นดินไหว
พระอวตารแจ้งสารที่ให้ไป จึ่งตรัสใช้มาล้างไพรี
กับข้าทั้งสองเป็นสี่ทัพ สรรพด้วยพวกพลกระบี่ศรี
ครั้นถึงปลายด่านธานี หลานนี้จึ่งแจ้งกิจจา
ว่าเสียนิเวศน์ราชฐาน แก่คนธรรพ์มารยักษา
มิได้พักพลสักเวลา รีบเร่งยกมาโรมรัน
วิรุณพัทลูกมันออกมารบ เจ้าลบเข่นฆ่าอาสัญ
อันพระมงกุฎผู้พี่นั้น สังหารคนธรรพ์บรรลัย
ทั้งหมู่ยักษีรี้พล จะรอดไปสักตนก็หาไม่
เสร็จแล้วก็ยกพลไกร ตามองค์พระอัยกามา ฯ
๏ เมื่อนั้น องค์ท้าวไกยเกษนาถา
แจ้งว่ามีชัยอสุรา ผ่านฟ้าชื่นชมยินดี
จึ่งอุ้มพระกุมารขึ้นใส่ตัก จูบพักตร์รับขวัญทั้งสองศรี
ดูน้องผ่องแผ้วไม่ราคี ดูพี่ดั่งแก้วแกมสุวรรณ
ผิวพรรณนรลักษณ์พักตรา เหมือนพระจักรารังสรรค์
รณรงค์กล้าหาญชาญฉกรรจ์ ฆ่าคนธรรพ์ม้วยบรรลัย
น้อยน้อยเท่านี้หรือมีฤทธิ์ ทั่วทั้งทศทิศไม่เปรียบได้
ศิลป์ศรประเสริฐเลิศไกร ใครเห็นก็เป็นบุญตา
ตาคิดถึงเจ้าก็ใจหาย แสนยากลำบากกายหนักหนา
แต่อยู่ในครรภ์มารดา จนประสูติอยู่ป่าก็หลายปี
สงครามด้วยอาทั้งสององค์ กับพระบิตุรงค์เรืองศรี
ปิ้มว่าจะม้วยชีวี บุญมีจึ่งรู้จักกัน
ทั้งสองจงจำเริญสวัสดิ์ สืบวงศ์จักรพรรดิรังสรรค์
รุ่งเรืองดั่งองค์พระสุริยัน เป็นฉัตรแก้วกั้นภพไตร ฯ
๏ เมื่อนั้น สองกุมารผู้มีอัชฌาสัย
น้อมเศียรรับพรภูวไนย บังคมไหว้สนองพระวาจา
ซึ่งพระองค์เมตตาการุญ พระคุณล้นเกล้าเกศา
หลานรักขอรองบาทา ไปกว่าจะสิ้นชีวี ฯ
๏ เมื่อนั้น พระพรตพระสัตรุดเรืองศรี
จึ่งทูลพระอัยกาธิบดี บัดนี้เสร็จสิ้นพวกพาล
ขอเชิญเสด็จพระผ่านเกล้า คืนเข้าไกยเกษราชฐาน
บำรุงไพร่ฟ้าให้สำราญ โดยการประเพณีธรรม์ ฯ
๏ เมื่อนั้น องค์ท้าวไกยเกษรังสรรค์
ฟังสองหลานรักร่วมชีวัน ทรงธรรพ์ชื่นชมด้วยสมคิด
จึ่งยอกรประณตบทบงสุ์ องค์พระมหานักสิทธ์
ซึ่งข้าหนีภัยปัจจามิตร รอดชีวิตเพราะพึ่งพระบาทา
หาไม่ก็จะม้วยอาสัญ ด้วยมือคนธรรพ์ยักษา
พระคุณลํ้าล้นคณนา หนักยิ่งแผ่นฟ้าธาตรี
โยมนี้ขอลาพระอาจารย์ คืนเข้าราชฐานบุรีศรี
พระองค์จงอยู่สวัสดี อย่ามีทุกข์โศกโรคภัย ฯ
๏ เมื่อนั้น พระโควินท์มหาอาจารย์ใหญ่
ได้ฟังอำนวยอวยชัย ห้ากษัตริย์จงไปสถาวร
เสวยแสนสมบัติพัสถาน ให้สำราญเป็นสุขสโมสร
อันหมู่อาสัตย์ดัสกร จงพ่ายแพ้ฤทธิรอนทั้งธาตรี ฯ
๏ เมื่อนั้น องค์ท้าวไกยเกษเรืองศรี
กับสี่นัดดาธิบดี ชุลีกรรับพรด้วยปรีดา
จึ่งกราบประณตบทมาลย์ องค์พระอาจารย์ฌานกล้า
เสด็จออกจากบรรณศาลา กำนัลเสนาก็ตามไป ฯ
๏ ถึงที่สำนักพักพล ใต้ต้นนิโครธไทรใหญ่
ห้ากษัตริย์สระสนานสำราญใจ ทรงเครื่องอำไพวิไลวรรณ
งามองค์งามทรงงามสง่า ดั่งเทเวศลงมาจากสวรรค์
กรายกรย่างเยื้องจรจรัล มาขึ้นรถสุวรรณพรรณราย ฯ
๏ รถเอยราชรถทรง ห้ารถงามระหงเฉิดฉาย
ดุมวงกงแก้วแพร้วพราย บัลลังก์ลายลดชั้นสุวรรณวาม
รายภาพครุฑกระหนาบสิงห์อัด กระจังรัตน์กาบแก้วเรืองอร่าม
บุษบกทวยช้อยพลอยพลาม ยอดงามช่อฟ้าบราลี
เทียมสินธพล้วนกำลังหาญ สิบคู่เผ่นทะยานดั่งไกรสีห์
ขุนรถถือทวนจามรี ขับรี่เรื่อยเร็วดั่งลมพา
งามเครื่องสูงครบสิ่งหมด งามรถพระกุมารนำหน้า
งามรถทรงองค์พระอัยกา งามพระเทียบรัถาอนงค์ใน
งามพระพรตพระสัตรุดเป็นกองหลัง งามทั้งโยธาน้อยใหญ่
เสนาะเสียงปี่ฆ้องกลองชัย เป็นเหล่าหลั่นกันไปทั้งห้าทัพ
เสียงช้างเสียงม้าเสียงรถ ผงคลีบังบดชอุ่มอับ
ไม้ไหล้ลู่ล้มระดมทับ เดินแซงแข่งขับกันรีบจร ฯ
๏ ข้ามธารผ่านพนมพนาเวศ ทอดพระเนตรชมพรรณสิงขร
สูงตระหง่านเงื้อมงํ้าอัมพร ชะง่อนงอกซ้อนซับสลับกัน
บ้างเป็นพู่ห้อยพร้อยพราย ขาวเหลืองเลื่อมลายหลายหลั่น
มีแท่นแผ่นผาศีลาตัน ทั้งเปลวปล่องช่องชั้นถํ้าธาร
นํ้าพุดุดั้นลั่นล้น ดั่งฝอยฝนเซ็นซ่าฉ่าฉาน
รุกขชาติดกดาษสุมามาลย์ เบ่งบานหล่นร่วงในวาริน
พระพายชายพัดพานต้อง หอมละอองเกสรขจรกลิ่น
มัจฉาคลาคลํ่าเล็มกิน แหวกว่ายสายสินธุ์สัญจร
มีเบญจโกสุมปทุมาลย์ บ้างตูมบานฝักใบแก่อ่อน
แมลงภู่หมู่พรรณภมร บินร่อนเชยชาบเสาวคนธ์
ที่ชายเขาลำเนาศิลาลาด ฝูงสัตว์จตุบาทเกลื่อนกล่น
บ้างคะนองลองเชิงเริงรน ชมพลางรีบพลจรจรัล ฯ
๏ รอนแรมมาในไพรชัฏ ห้ากษัตริย์มีความเกษมสันต์
ประพาสชมนกไม้หลายพรรณ เจ็ดวันก็ถึงธานี
จึ่งให้ประทับพิชัยรถ กับเกยมรกตจำรัสศรี
แล้วเสด็จย่างเยื้องจรลี ขึ้นปราสาทมณีอลงการ ฯ
๏ ลดองค์ลงเหนือบัลลังก์รัตน์ อันจำรัสด้วยดวงมุกดาหาร
ภายใต้เศวตฉัตรโอฬาร ชัชวาลล้วนแก้วแววไว ฯ
๏ บัดนั้น เสนามาตยาน้อยใหญ่
นางท้าวเถ้าแก่กำนัลใน มหาดเล็กเด็กใช้ทั้งนั้น
เห็นพระองค์ผู้ทรงนคเรศ กลับมานิเวศน์ไอศวรรย์
ยินดีดั่งตายแล้วพบกัน ก็มาเฝ้าทรงธรรม์ผู้ศักดา ฯ
๏ ต่างน้อมเศียรเกล้าบังคมบาท หมอบกลาดดาษไปทั้งซ้ายขวา
มิอาจที่จะกลั้นน้ำตา โศกาครวญครํ่ารํ่าไร ฯ
๏ เสนาว่าโอ้พระทรงเดช จะเคยจากนคเรศก็หาไม่
ควรหรือมาพลัดไปอยู่ไพร แสนลำบากยากใจอนาถนัก
ตัวข้าเบื้องบาททั้งนี้ ก็แสนทุกข์แสนทวีเพียงอกหัก
ด้วยตกอยู่ในเงื้อมมือยักษ์ ปิ้มจักสิ้นชีพชนมาน
นางกำนัลว่าโอ้พระภูวนาถ เมื่อพระองค์นิราศราชฐาน
ข้าบาทฝูงสนมบริวาร วิ่งตามบทมาลย์ก็ไม่ทัน
สุดคิดสุดกำลังข้าทั้งปวง แต่ข้อนทรวงวิโยคโศกศัลย์
แสนระกำช้ำใจไม่เว้นวัน ด้วยอ้ายกุมภัณฑ์อหังการ์
นี่หากพระนัดดาสุริย์วงศ์ ทั้งสี่องค์มาโปรดเกศา
หาไม่จะสิ้นชีวา ไหนจะเห็นบาทาพระภูมี
ทูลพลางฟูมฟายชลเนตร แสนเทวษทุกนางสาวศรี
ซบพักตร์สะอื้นโศกี เสียงมี่อื้ออึงทั้งวังจันทน์ ฯ
๏ เมื่อนั้น องค์ท้าวไกยเกษรังสรรค์
เห็นฝูงเสนาแลกำนัล ครวญครํ่ารำพันโศกา
ให้สงสารสังเวชเป็นสุดคิด ทรงฤทธิ์เศร้าโทมนัสสา
นิ่งอยู่เป็นครู่แล้วบัญชา ธรรมดาเกิดมาในแดนไตร
ทุกข์สุขย่อมมีเหมือนกัน ที่จะเว้นใครนั้นก็หาไม่
ถึงกรรมแล้วก็จำเป็นไป อย่าเศร้าใจโศกาอาวรณ์
ตรัสแล้วเสด็จจากอาสน์ อันโอภาสจำรัสประภัสสร
ย่างเยื้องยุรยาตรนาดกร บทจรเข้าปราสาทอลงการ ฯ
๏ เอนองค์ลงเหนือแท่นแก้ว อันเพริศแพร้วด้วยมุกดาหาร
งามอิสริยยศศฤงคาร ปานทิพย์สมบัติเทวัญ
เสนาะเสียงพิณพาทย์ฆาตฆ้อง กึกก้องดนตรีมี่สนั่น
ขับกล่อมพร้อมสำเนียงนางกำนัล ทรงธรรม์เพลิดเพลินจำเริญใจ
ในรูปรสกลิ่นเสียงสัมผัส แสนประหวัดด้วยความพิสมัย
ล่วงมัชฌิมยามก็หลับไป ที่ในแท่นทิพย์ไสยา ฯ
๏ ครั้นสิ้นแสงสีศศิธร ทินกรเยี่ยมยอดภูผา
ก็สระสรงทรงเครื่องอลงการ์ เสด็จมายังพระโรงรูจี ฯ
๏ พร้อมหมู่เสนาข้าเฝ้า น้อมเกล้าประณตบทศรี
ดั่งดาวล้อมจันทราในราตรี ยังที่พ่างพื้นนภาลัย
จึ่งมีมธุรสพจนารถ สั่งมหาอำมาตย์น้อยใหญ่
ให้เลี้ยงรี้พลสกลไกร ทั้งนายแลไพร่บรรดามา ฯ
๏ บัดนั้น เสนีผู้มียศถา
ก้มเกล้ารับราชบัญชา บังคมลาออกมาทันที ฯ
๏ จึ่งสั่งชาววังให้เขียนหมาย แจกนายวิเสททั้งสี่
ให้แต่งโภชนาสาลี เลี้ยงเหล่าโยธีพลไกร ฯ
๏ บัดนั้น ท้าวนางวิเสทผู้ใหญ่
แจ้งหมายจ่ายของวุ่นไป แล้วให้หุงต้มเป็นโกลา
บ้างคั่ววัวปิ้งจี่ทอดมัน ครบสิ่งสารพันยำพล่า
แกงขมขนมจีนน้ำยา โภชนาเมรัยชัยบาน
ผลไม้เป็ดไก่แกล้มกับ สรรพทั้งของคาวแลของหวาน
จัดแจงแต่งใส่โต๊ะพาน แล้วให้พนักงานยกไป
บ้างหาบบ้างหามแบกขน สับสนมาตามทางใหญ่
ตั้งเคียงเรียงกันเป็นหลั่นไป ในหน้าพระลานรูจี ฯ
๏ บัดนั้น ฝ่ายพลวานรแลยักษี
บรรดาซึ่งมาทุกธานี ยินดีกินเลี้ยงด้วยกัน
เป็นเหล่าเหล่าเข้าพร้อมล้อมตะพอก จับจอกเทรินเหล้ากลั่น
ลิงดื่มแล้วส่งให้กุมภัณฑ์ ทำทีเวียนกันไปมา
บ้างหยิบแกล้มกับหมูไก่ เมามายดีใจหัวร่อร่า
ยักษ์หยอกลิงหลอกเฮฮา บ้างตบมือรำท่าชาตรี
บ้างเล่นเต้นโลดอุตลุด ฉวยฉุดนางวิเสทสาวศรี
บ้างรากท้นล้มลุกไม่สมประดี อึงมี่ไปทั้งพระนคร ฯ
๏ เมื่อนั้น องค์ท้าวไกยเกษชาญสมร
เสร็จเลี้ยงโยธาพลากร ภูธรให้ราชรางวัล
จึ่งประทานเครื่องทรงอลงการ์ แก่สี่นัดดารังสรรค์
อันหมู่วานรกุมภัณฑ์ ปูนบำเหน็จตามหลั่นกันลงไป
แก้วแหวนเงินทองทั้งหลาย มากมายพ้นที่จะนับได้
สารพัดสิ่งของอันต้องใจ ประทานให้ทุกหมู่เสนี ฯ
๏ เมื่อนั้น พระพรตพระสัตรุดเรืองศรี
จึ่งทูลพระอัยกาธิบดี บัดนี้ก็เสร็จราชการ
หลานรักจักขอลาไป ยังพิชัยอยุธยาราชฐาน
ทูลให้ทราบบาทพระอวตาร ตามซึ่งสังหารอสุรา ฯ
๏ เมื่อนั้น องค์ท้ายไกยเกษนาถา
ได้ฟังพระราชนัดดา จึ่งมีพจนาวาที
เจ้าจงไปทูลพระสี่กร ว่าตานี้อวยพรชัยศรี
ซึ่งพระโอรสมาราวี อสุรีสุดสิ้นชีวัน
แม้นไม่ได้พึ่งบทเรศ อันกรุงไกยเกษเขตขัณฑ์
จะเป็นเชลยแก่คนธรรพ์ นับวันแต่จะสาบสูญไป
พระคุณใหญ่หลวงมหึมา ดินแดนแผ่นฟ้าไม่เปรียบได้
ทุกวันตานี้ไม่เห็นใคร ความชราเจ็บไข้ก็ยายี
อุปมาเหมือนไม้ใกล้ฝั่ง ตั้งใจหวังว่าจะฝากผี
อันกรุงไกยเกษธานี อยู่ใต้ธุลีบาทบงสุ์
ตรัสพลางชมสองดรุณเรศ งามดั่งพรหเมศครรไลหงส์
พ่อจงกราบทูลพระบิตุรงค์ ให้อาเจ้าสององค์นี้กลับมา ฯ
๏ เมื่อนั้น สี่กษัตริย์สุริย์วงศ์นาถา
ก้มเกล้ารับราชบัญชา ชุลีลาไปยังปราสาทชัย ฯ
๏ ครั้นถึงจึ่งสั่งน้องพาลี กับเสนีไกยเกษผู้ใหญ่
จงเตรียมรี้พลสกลไกร จะกลับไปอยุธยาพระนคร ฯ
๏ บัดนั้น จึ่งสองเสนาชาญสมร
รับสั่งพระองค์ทรงฤทธิรอน ชุลีกรแล้วกลับมาพร้อมกัน ฯ
๏ ฝ่ายว่าเจ้ากรุงขีดขิน ก็ตรวจพวกกระบินทร์พลขันธ์
ทั้งหมู่อสุรกุมภัณฑ์ ได้ครบกันซึ่งมาทุกธานี
เสนาไกยเกษกรุงไกร จัดมนุษย์นายไพร่อึงมี่
สารวัตรตรวจตราเป็นโกลี ครบตามบาญชีซึ่งยกมา
พร้อมสิ้นสี่ทัพคับคั่ง ตั้งเป็นริ้วรายซ้ายขวา
ล้วนถือเครื่องสรรพสาตรา ดูสง่าดั่งพลอมรินทร์ ฯ
๏ เมื่อนั้น สี่กษัตริย์สุริย์วงศ์ทรงศิลป์
ครั้นแสงทองส่องหล้าฟ้าดิน ลินลามาสรงสาคร ฯ
๏ สี่องค์ชำระสระสนาน สุคนธาธารกลิ่นเกสร
ต่างสอดสนับเพลาเชิงงอน เป็นรูปมังกรเกี่ยวกัน
พระอาทรงผ้าเทเวศถวาย ฉลุลายเกี้ยวกรองทองคั่น
สองกุมารผ้าทิพย์ท้องพัน ตรวยเชิงสามชั้นสุวรรณวาม
ชายไหวชายแครงเครือหงส์ ฉลององค์โหมดตาดเรืองอร่าม
ตาบทิศสร้อยอ่อนประจำยาม สังวาลสามสายทับทรวง
ทองกรพาหุรัดรักร้อย ธำมรงค์พลอยเพชรรุ้งร่วง
พระอาทรงมงกุฎดอกไม้พวง ห้อยห่วงกุณฑลกรรเจียกจร
สองกุมารทรงเกี้ยวมณีรัตน์ ต่างขัดพระขรรค์แล้วจับศร
งามองค์งามทรงอรชร บทจรตามกันมาขึ้นรถ ฯ
๏ รถเอยสี่รถทรง ดุมวงดวงแก้วอลงกต
แอกงอนอ่อนงามช้อยชด ชั้นลดฉลุลายบัลลังก์ลอย
รายสัตว์รูปสิงห์สลับครุฑ หน่วงยุดนาครัดกระหวัดห้อย
บุษบกบันสะบัดจำรัสพลอย ทวยช้อยทองช่อบราลี
เทียมสินธพสี่คู่คะนอง เผ่นผยองเพียงพญาราชสีห์
สารถีสำทับกระหยับตี ดูรี่ดั่งรถพระทินกร
เครื่องสูงครบสิ่งกรรชิงรัตน์ แถวฉัตรธงชายปลายสลอน
ปี่เรื่อยเป่ารับแตรงอน ฆ้องซ้อนขานเสียงสำเนียงกลอง
ผงคลีพัดคลุ้มกลุ้มตลบ กงกระทบกำกระท้านสะเทือนก้อง
พลทหารพวกแห่โห่คะนอง เร่งกองรีบกันยาตรา ฯ
๏ เดินทางตามหว่างหิมเวศ ทอดพระเนตรชมพรรณปักษา
ไก่ฟ้าจับต้นรกฟ้า สาลิกาจับเกดพลอดกัน
นกแก้วจับแก้วเคียงคู่ เขาจับข่อยคูขานขัน
อัญชันจับต้นชิงชัน เบญจวรรณจับหว้ารายเรียง
นกเปล้าพาฝูงมาจับเปล้า กระเหว่าจับกระวานส่งเสียง
เค้าโมงจับโมงมองเมียง ฝูงหงส์จับเหียงเคียงนาง
วายุภักษ์จับกิ่งกระลำพัก โนรีจับรักไซ้หาง
กางเขนจับต้นโกงกาง นกลางจับเลียบเรียบจร
ฝูงกาจับต้นตุมกา กระทาจับกระถินบินร่อน
นางนวลจับนางนวลนอน ยูงจับยางฟ้อนแล้วบินไป
นกสักจับสักเป็นหมู่หมู่ กระลุมพูพาพวกมาจับไผ่
สี่กษัตริย์ชมเพลินจำเริญใจ พลางเร่งพลไกรดำเนินมา ฯ
๏ ข้ามห้วยเหวเขาลำเนาธาร แสนสำราญพักพลมาในป่า
นับหลายราตรีทิวา ก็ถึงอยุธยาพระนคร
ให้ประทับมหาพิชัยรถ กับเกยมรกตประภัสสร
สี่องค์ยุรยาตรนาดกร บทจรขึ้นปราสาทรูจี ฯ
๏ ต่างน้อมเศียรประณตบทบงสุ์ พระภุชพงศ์ธิราชเรืองศรี
กับสามสมเด็จพระชนนี ทั้งพระลักษมีทรามวัย
แต่พระสัตรุดนุชนาถ กับสองราชนัดดาพิสมัย
บังคมพระลักษมณ์ภูวไนย ด้วยใจภักดีปรีดา
แล้วทูลยุบลบรรยาย ถวายองค์พระนารายณ์นาถา
ตามซึ่งได้ล้างอสุรา พระมงกุฎเข่นฆ่าคนธรรพ์
ฝ่ายองค์พระลบกุมาร สังหารวิรุณพัทอาสัญ
อันยักษีรี้พลทั้งนั้น สุดสิ้นชีวันไม่เหลือไป
เสร็จแล้วก็ยกโยธา ไปตามพระอัยกาในป่าใหญ่
ถึงที่บริเวณศาลาลัย ท่านไทโควินทมุนี
เชิญเสด็จคืนเข้านิเวศน์วัง สั่งมาให้ทูลบทศรี
ว่าชราเบียดเบียนพระภูมี ขอฝากผีไว้ใต้บาทา ฯ
๏ เมื่อนั้น พระสุริย์วงศ์องค์นารายณ์นาถา
ยินดีดั่งเสวยสวรรยา ในหกชั้นฟ้าสุราลัย
อันสามสมเด็จพระชนนี กับพระลักษมีพิสมัย
ชมสองกุมารผู้ร่วมใจ รับขวัญอวยชัยให้พร
ทั้งสิบกษัตริย์พร้อมกัน งามดั่งเทวัญสโมสร
งามฝูงอนงค์นางอย่างกินนร ประนมกรเฝ้ากลาดดาษดา
งามทั้งปราสาทราชฐาน ดั่งวิมานในดาวดึงสา
งามเกียรติงามยศพระจักรา ดั่งองค์เจ้าฟ้าสุราลัย
แต่ปราศรัยไถ่ถามชมกัน จนสุริยันเลี้ยวลับเหลี่ยมไศล
ต่างองค์ต่างเสด็จคลาไคล เข้าในห้องแก้วรูจี ฯ
๏ ฝ่ายองค์พระตรีภูวนาถ บรรทมร่วมอาสน์มเหสี
งามดั่งสุวรรณกับมณี ใครเห็นเป็นที่จำเริญตา ฯ
๏ บัดนั้น ฝูงนางกำนัลซ้ายขวา
แปดหมื่นพื้นพงศ์กษัตรา ทรงโฉมโสภาวิลาวัณย์
แต่งองค์เอกเอี่ยมอรชร งามงอนเป็นที่เฉลิมขวัญ
กรายกรย่างเยื้องจรจรัล พากันมาเฝ้าภูวไนย ฯ
๏ ลางนางก็อยู่งานพัด โบกปัดรำเพยลมให้
ลางนางนั่งยามตามไฟ โดยในตำแหน่งพนักงาน ฯ
๏ ฝ่ายนางบำเรอก็ครวญขับ ร้องรับจำเรียงเสียงหวาน
ดีดสีตีเป่าบรรเลงลาน สอดใส่ประสานจังหวะกัน
รำมะนาท้าทับกรับฉิ่ง เพราะพริ้งดั่งหนึ่งเพลงสวรรค์
โหยหวนครํ่าครวญโอดพัน เสียงสนั่นเจื้อยจับวิญญาณ์ ฯ
๏ ฝ่ายนางระบำก็รำฟ้อน ทอดกรกรีดกรายซ้ายขวา
เวียนวงเป็นหงส์ลีลา งามดั่งนางฟ้าสุราลัย
แล้วตีวงเวียนเปลี่ยนซ้าย ย้ายเพลงผาลาเพียงไหล่
ซัดกรอ่อนระทวยทุกนางใน ย้ายไปเป็นม้าตีคลี
อันนางระบำทั้งหลาย รำร่ายเป็นจังหวะดีดสี
บำเรอสมเด็จพระจักรี ในที่สิริไสยา ฯ
๏ เมื่อนั้น พระตรีภพจบสกลทิศา
พังเสียงดนตรีเสภา ทัศนาฝูงนางระบำบัน
เป็นที่เพลิดเพลินด้วยรูปเสียง ไพเราะเพราะเพียงเพลงสวรรค์
ทั้งหอมกลิ่นเสาวรสจวงจันทน์ ทรงธรรม์ก็เคลิ้มหลับไป ฯ
๏ ครั้นมัชฌิมยามล่วงมา เวลาจวบจวนปัจจุสมัย
นํ้าฟ้าตกต้องเย็นใจ แขไขเลี้ยวลับอัมพร
พระพายชายพัดรวยริน หอมกลิ่นเสาวรสเกสร
แมงภู่หมู่พรรณภมร บินร่อนเชยซาบสุมามาลย์
เสนาะเสียงโกกิลไก่แก้ว พิณพาทย์เจื้อยแจ้วสำเนียงหวาน
ปี่กลองแตรสังข์เป็นกังวาน ผ่านฟ้าก็ตื่นฟื้นองค์ ฯ
๏ จึ่งชำระสระสรงทรงเครื่อง แล้วเสด็จย่างเยื้องดำเนินหงส์
งามสง่างามศรีงามทรง ออกที่นั่งบรรยงรูจี ฯ
๏ ลดองค์ลงเหนือบัลลังก์รัตน์ ภายใต้เศวตฉัตรมณีศรี
พร้อมหมู่ท้าวพญาทุกธานี ชุลีกรเกลื่อนกลาดดาษไป
งามดั่งสมเด็จหัสเนตร ออกทวยเทเวศน้อยใหญ่
แทบหน้าตรีมุขพิมานชัย ภูวไนยมีราชบัญชา
ดูก่อนพระพรตพระสัตรุด น้องรักแสนสุดเสน่หา
อันองค์สมเด็จพระอัยกา โอรสนัดดาก็ไม่มี
จงไปครองเบื้องบทเรศ บำรุงไกยเกษบูรีศรี
ให้พระองค์เป็นสุขสวัสดี ในที่สวรรยาราชัย
ฝ่ายท้าวพญาพานรินทร์ ซึ่งกินเมืองครองเมืองน้อยใหญ่
บัดนี้เสร็จล้างพวกภัย คืนได้โกยเกษพระนคร
ท่านจงกลับไปราชฐาน ให้สำราญเป็นสุขสโมสร
รักษาไพร่ฟ้าประชากร อย่าให้เดือดร้อนราคี ฯ
๏ เมื่อนั้น พระพรตพระสัตรุดเรืองศรี
กับท้าวพญาทุกธานี ชุลีกรรับราชบัญชา
มีความชื่นชมโสมนัส ไพบูลย์พูนสวัสดิ์ถ้วนหน้า
ต่างตนน้อมเกล้าบังคมลา ออกมาจากท้องพระโรงชัย ฯ
๏ ครั้นถึงซึ่งหน้าพระลาน ที่ประทับทวยหาญน้อยใหญ่
บ้างทรงรถคชามโนมัย บ้างเหาะขึ้นไปโพยมบน
บ้างขี่ยวดยานคานหาม เกณฑ์แห่เกณฑ์ตามสับสน
บ้างเดินแผ่นพื้นสุธาดล ยกพลแยกไปทุกพารา ฯ
๏ เมื่อนั้น พระตรีภพจบสกลทิศา
เป็นสุขด้วยเสวยสวรรยา กับองค์สีดาเทวี
ในทวารวดีนคเรศ ดั่งสุริเยศส่องทวีปทั้งสี่
ปราบจบพื้นภพธาตรี เป็นโมลีโลกสถาวร
ดำรงทรงธรรม์ทศพิธ เรืองฤทธิ์สิทธิศักดิ์ด้วยแสงศร
อันหมู่อาสัตย์ดัสกร เกรงเดชภูธรทั้งแดนไตร
ประกอบด้วยจตุรงค์โยธี สมบัติพ้นที่จะนับได้
ไพร่ฟ้าประชาชนพลไกร อเนกแน่นนอกในพารา
อันมหาปราสาทราชฐาน โอฬารดั่งดาวดึงสา
พระสนมแปดหมื่นกัลยา บำเรอผ่านฟ้าเป็นนิรันดร์
พระองค์มีราชโอรส ดั่งจักรกรดวิเชียรฉายฉัน
ทั้งสองทรงลักษณ์วิไลวรรณ ต่างเนตรต่างกรรณภูวไนย
อันหมู่ทหารฤทธิรุทร จะแหวกสมุทรดำดินก็ทำได้
เหาะเหินเดินฟ้าว่องไว ล้วนเทพไทอาสามา
มีราชโหราเพียงตาทิพย์ เห็นแจ้งทั้งสิบทิศา
รู้ทั้งเวทมนต์สรรพยา ฤกษ์ผาเดือนดาวทุกประการ
อันศรีอยุธยานคเรศ ไกยเกษมิถิลาราชฐาน
แสนสนุกไม่มีที่เปรียบปาน สำราญทั่วหน้าประชาชี
เพราะพระทรงครุฑภุชพงศ์ อวตารกับองค์พระลักษมี
ทั้งพระพรตพระลักษมณ์ธิบดี พระสัตรุดผู้มีศักดา
โดยเสด็จมาบำรุงไตรดาล ปราบหมู่พวกพาลยักษา
บ้างพ้นสาปบ้างสิ้นชนมา บ้างไปฟากฟ้าสุราลัย
บรรดาอินทร์พรหมยมเรศ เทเวศวิทยาน้อยใหญ่
ทั้งหมู่ฤๅษีชีไพร ครุฑนาคมีใจสำราญ
พระบารมีเป็นที่เฉลิมภพ เลิศลบกษัตรามหาศาล
เป็นจรรโลงโลกาสุธาธาร ทุกสถานน้อมเกล้าประนมกร
บ้างแต่งบุปผามาลาช ดอกไม้มาศเงินงามประภัสสร
บุตรีนัดดาอรชร อัสดรคชลักษณ์ตัวดี
บรรณาการแก้วเก้าเนาวรัตน์ ทั้งกาสิกพัสตร์ต่างสี
มาถวายเบื้องบาทไม่ขาดปี เอาเดชะพระจักรีปกไป
ดั่งเศวตฉัตรทิพย์สี่คัน กางกั้นทั่วจักรวาลใหญ่
ราบรื่นทั้งพื้นภพไตร ดั่งหน้ากลองชัยเภริน
ตราบถ้วนกำหนดไตรดายุค อยู่เย็นเป็นสุขด้วยกันสิ้น
พระเกียรติชั่วกัลปาฟ้าดิน ดั่งศิลาจารึกลายสุวรรณ
เป็นลักษณ์อักษรสรรเสริญเดช อยู่ทุกประเทศเขตขัณฑ์
เสนาะจริงยิ่งเรื่องแต่ปางบรรพ์ ดั่งจวงจันทร์คันธรสจรุงใจ
อันพระราชนิพนธ์รามเกียรติ์ ทรงเพียรตามเรื่องนิยายไสย
ใช่จะเป็นแก่นสารสิ่งใด ดั่งพระทัยสมโภชบูชา
ใครฟังอย่าได้ใหลหลง จงปลงอนิจจังสังขาร์
ซึ่งอักษรกลอนกล่าวลำดับมา โดยราชปรีชาก็บริบูรณ์ ฯ
๏ จบ เรื่องราเมศมล้าง อสุรพงศ์
บ พิตรธรรมิกทรง แต่งไว้
ริ รํ่าพรํ่าประสงค์ สมโภช พระนา
บูรณ์ บำเรอรมย์ให้ อ่านร้องรำเกษม ฯ
๏ เดือนอ้ายสองคํ่าขึ้น จันทรวาร
บพิตรผู้ทรงญาณ ยิ่งหล้า
แรกรินิพนธ์สาร รามราพณ์ นี้แฮ
ศักราชพันร้อยห้า สิบเก้าปีมะเส็ง ฯ
ขณะนั้นพระเจ้าเล่าเสี้ยนเสวยราชย์ในเมืองเสฉวนได้สิบสามปี พระเจ้าซุนกวนเสวยราชย์ในเมืองกังตั๋งได้สิบปี พระเจ้าโจยอยเสวยราชย์ในเมืองลกเอี๋ยงได้เก้าปี (พ.ศ. ๗๗๘) ทั้งสามเมืองนี้มิได้เปนศึกกันมาช้านาน ราษฎรทั้งปวงค่อยได้ความสุข ขณะเมื่อพระเจ้าโจยอยกลับมาแต่เมืองหับป๋านั้น ตั้งประทับอยู่ณเมืองฮูโต๋ จึงตั้งสุมาอี้เปนที่มหาอุปราช แล้วให้ยกไปตรวจค่ายคูประตูหอรบด่านทางทุกตำบล แล้วสุมาอี้ก็กลับไปเมืองลกเอี๋ยง
พระเจ้าโจยอยก็ให้สร้างปราสาทราชวังในเมืองฮูโต๋ แล้วให้ม้ากิ้นเปนแม่กองคุมนายช่างสามหมื่น ลูกมือสำหรับใช้ทำการสามสิบหมื่นไปสร้างปราสาทแลซ่อมแปลงค่ายคูประตูหอรบณเมืองลกเอี๋ยง แลให้ทำปราสาทนั้นสูงยี่สิบวา ม้ากิ้นก็คุมนายจ้างไปทำการอยู่ณเมืองลกเอี๋ยง ตังสิมขุนนางเห็นคนทั้งปวงได้ความลำบากนักจึงทูลพระเจ้าโจยอยว่า อันจะทำการเมืองเปนช้านานรออยู่ฉนี้ ข้าพเจ้าเห็นว่าช่างทั้งปวงได้ความลำบากนัก ประการหนึ่งเกลือกว่าข้าศึกรู้จะยกจู่มา ฝ่ายเมืองเราจะกะเกณฑ์สู้รบไม่ทันก็จะเสียแก่ข้าศึก ขอให้งดการไว้ บำรุงทหารไพร่บ้านพลเมืองให้พร้อมดีกว่า แม้มีการสงครามมาจะได้กะเกณฑ์สดวก
พระเจ้าโจยอยได้ฟังดังนั้นก็โกรธ แต่มิได้ว่าประการใด ขุนนางซึ่งชังตังสิมนั้นทูลยุยงจะให้ฆ่าตังสิมเสีย พระเจ้าโจยอยจึงตอบว่า ตังสิมเปนคนเก่ามีความชอบอยู่ ซึ่งจะฆ่าเสียนั้นไม่ได้ พระเจ้าโจยอยจึงถอดตังสิมออกจากที่ขุนนางแล้วห้ามว่า สืบไปเมื่อหน้าถ้าผู้ใดขัดขวางมิให้สร้างเมืองลกเอี๋ยงก็จะให้ตัดสีสะเสีย เตียวบ้อเห็นไพร่ได้รับความลำบากนักก็ทูลห้ามพระเจ้าโจยอยว่า อย่าให้สร้างเมืองลกเอี๋ยงเลย พระเจ้าโจยอยจึงให้เอาตัวเตียวบ้อไปฆ่าเสีย แล้วยกไปอยู่เมืองลกเอี๋ยงให้หาตัวม้ากิ้นไปถามว่า เราจะให้สร้างปราสาทให้สูงกว่านี้ หวังจะขอยาเทพดามากินจะได้จำเริญอายุ
ม้ากิ้นจึงทูลว่า ครั้งพระเจ้าฮั่นบู๊เต้นั้นชรา สร้างปราสาทสูงสามสิบวา แล้วเอาทองแดงมาหล่อรูปคนมีมือชูถาดรองน้ำค้างอยู่ปลายเสาทองแดงทะลุขึ้นไปตามหลังคา จึงสมมุติว่าน้ำสุรามฤตย์ เอามาละลายยาเสวยเปนอัตราหวังจะให้เปนหนุ่มขึ้น แลพระเจ้าฮั่นบู๊เต้จึงมีอายุยืน พระเจ้าโจยอยแจ้งดังนั้นก็มีความยินดี จะใคร่ให้อายุยืนบ้าง จึงให้ม้ากิ้นคุมทหารหมื่นหนึ่งไปยกรูปคนทองแดงณเมืองเตียงอั๋น ม้ากิ้นครั้นมาถึงเมืองเตียงอั๋นจึงให้ทำนั่งร้านขึ้นไป แล้วผูกรูปทองแดงนั้นหย่อนลงมาตามเสารอก ครั้นลงมาถึงพื้นแผ่นดินเห็นรูปคนทองแดงนั้นน้ำตาไหลออกมาทั้งสองข้าง พอบังเกิดมืดฟ้ามัวฝนลมพายุใหญ่พัดหนัก ปราสาทแลเสาทองแดงก็หักลงมาทับทหารซึ่งไปนั้นตายประมาณพันเศษ ม้ากิ้นจึงให้เอาคนทองแดงนั้นใส่เลื่อนลากมาถวายพระเจ้าโจยอย แล้วทูลตามมีอัศจรรย์ทุกประการ พระเจ้าโจยอยจึงถามว่า เสาทองแดงซึ่งหักลงนั้นอยู่ไหนเล่า ม้ากิ้นจึงทูลว่า เสาทองแดงนั้นหนักถึงร้อยหมื่นชั่ง ซึ่งจะลากมานั้นไม่ได้
พระเจ้าโจยอยจึงให้ม้ากิ้นคุมทหารกลับไปยกเสาทองแดงนั้นมาได้สิ้น แล้วให้หล่อรูปคนสองคนเรียกชื่อฮองต๋ง จึงให้เอาไปตั้งไว้ประตูวังอันชื่อสุมา แล้วให้ทำหงส์ตัวหนึ่งมังกรตัวหนึ่งเอาไปตั้งไว้หน้าปราสาท ให้สร้างสวนในวังปลูกต้นไม้มีดอกแลผลเปนอันมาก จึงให้เอานกเนื้อกวางทรายมาเลี้ยงไว้ในสวน แลรูปทองแดงซึ่งเอามาแต่เมืองเตียงอั๋นนั้นก็ทั้งไว้ในสวนสำหรับจะได้ชมเล่น ให้จัดหญิงรูปงามไว้ณะตำหนักในสวนเปนอันมาก แล้วให้ม้ากิ้นตรวจตรากำชับนายช่างให้เร่งทำปราสาทให้แล้วจงเร็ว
ขุนนางทั้งปวงทูลทัดทานมิให้ทำปราสาท พระเจ้าโจยอยก็ไม่ฟัง ม้ากิ้นก็ตรวจตราให้นายช่างทำตามรับสั่ง แลพระเจ้าโจยอยมีพระมะเหษีชื่อนางมอซือ อยู่ด้วยกันมาแต่พระเจ้าโจผียังเสวยราชอยู่ บัดนี้พระเจ้าโจยอยมีพระสนมคนหนึ่ง ชื่อนางโกยฮุยหยิน พระเจ้าโจยอยรักยิ่งกว่านางมอซือ ด้วยการใช้สอยมีอัชฌาสัย ขณะนั้นพระเจ้าโจยอยอยู่กับนางโกยฮุยหยิน มิได้ออกว่าราชการประมาณเดือนเศษ
ครั้นอยู่มาเดือนห้าปีระกานพศก เปนเทศกาลดอกไม้งาม พระเจ้าโจยอยจึงพานางโกยฮุยหยินลงมาชมสวนดอกไม้ แล้วเสพสุราอยู่ด้วยกัน นางโกยฮุยหยินจึงทูลว่า ไฉนพระองค์ไม่ให้เชิญนางมอซือมาเสพย์สุราด้วย พระเจ้าโจยอยจึงตอบว่า เจ้าจะให้นางมอซือมาด้วยนั้นเห็นเราจะเสพย์สุราไม่ลงฅอ แล้วห้ามสาวใช้ทั้งปวงอย่าให้ไปบอกนางมอซือว่าเราพานางโกยฮุยหยินมาชมสวน แล้วก็ให้นางพนักงานขับบำเรอ
ฝ่ายนางมอซือมิได้เห็นพระเจ้าโจยอยเสด็จมาถึงเดือนเศษแล้วก็ไม่สบายใจ วันนั้นมิได้รู้ว่าพระเจ้าโจยอยลงไปชมสวน นางมอซือจึงพานางสาวใช้ประมาณสิบสองคนไปณตำหนักซุยฮัวเหลา หวังจะให้สบายใจ พอได้ยินเสียงคนขับร้องจึงถามนางผู้รักษาตำหนักว่าเสียงขับร้องที่ไหน นางนั้นก็ทูลว่าพระเจ้าโจยอยพานางโกยฮุยหยินมาชมสวนดอกไม้ นางบำเรอจึงขับถวาย นางมอซือได้ฟังดังนั้นก็ยิ่งมีความวิตกเปนอันมาก จงพาข้าสาวใช้กลับไปตำหนักที่อยู่
ครั้นเวลารุ่งเช้านางมอซือจึงเดิรไปตามถนนที่ข้างในหว่างตำหนักสองข้าง พอพบพระเจ้าโจยอยนางมอซือหัวเราะแล้วทูลว่า เวลาวานนี้พระองค์เสด็จไปประพาสสวนดอกไม้ ข้าพเจ้าเห็นจะมีความสนุกสบายหาที่สุดมิได้ พระเจ้าโจยอยได้ฟังดังนั้นก็โกรธ จึงให้ขันทีจับข้าสาวใช้ซึ่งอยู่ในสวนมาแล้วถามว่า เวลาวันวานนี้กูได้กำชับไว้ เหตุใดมึงจึงเอาเนื้อความไปบอกแก่นางมอซือ แล้วสั่งขันทีให้เอาตัวสาวใช้ทั้งนั้นไปส่งแก่บูซูให้ฆ่าเสีย นางมอซือได้ฟังดังนั้นก็ตกใจจึงกลับมาที่อยู่
ฝ่ายพระเจ้าโจยอยโกรธนางมอซือเปนอันมาก จึงส่งกระบี่กับสุรายาพิษแลแพรดำสำหรับรัดคอให้ขันทีแล้วสั่งว่า นางมอซือนั้นโทษผิดใหญ่หลวงนัก จงเอาของสามสิ่งนี้ไปทำโทษนางมอซือตามแต่จะควรด้วยของสิ่งใด ขันทีก็รับเอาของนั้นมาทำโทษแก่นางมอซือจนถึงแก่ความตาย พระเจ้าโจยอยก็ตั้งนางโกยฮุยหยินขึ้นเปนพระมเหษี
ครั้นอยู่มามีหนังสือบูขิวเคียมเจ้าเมืองอิ๋วจิ๋ว บอกมาให้ทูลพระเจ้าโจยอยว่า กองซุนเอี๋ยนบุตรก๋งซุนของเจ้าเมืองเสียวตั๋งคิดขบถ ยกตัวเปนเจ้าเอียนอ๋อง ตั้งแต่งขุนนางขึ้นเปนอันมาก ให้สร้างเวียงวังค่ายคูประตูหอรบไว้เปนมั่นคง แล้วซ่องสุมทแกล้วทหารได้ร้อยหมื่นจะยกมาตีเมืองลกเอี๋ยง พระเจ้าโจยอยแจ้งดังนั้นก็ตกใจ จึงให้หาสุมาอี้แลขุนนางทั้งปวงเข้ามาปรึกษา สุมาอี้จึงทูลว่า ซึ่งกองซุนเอี๋ยนมีใจกำเริบคิดขบถต่อพระองค์นั้น ข้าพเจ้าจะขออาสาคุมทหารสี่หมื่นในสมัคพรรคพวกข้าพเจ้าจะยกไปตีเอาเมืองเสียวตั๋ง จับตัวกองซุนเอี๋ยนให้จงได้
พระเจ้าโจยอยจึงตรัสว่า ซึ่งท่านรับอาสานี้ขอบใจนัก แต่ซึ่งจะไปนั้นเราเห็นว่าทหารก็น้อยทางก็ไกลกันดาร เกลือกจะมิได้ราชการ สุมาอี้จึงทูลว่า อันการสงครามนั้น ใช่มีทหารมากจึงได้ชัยชนะนั้นหามิได้ ซึ่งข้าพเจ้าจะยกไปครั้งนี้ ถึงมาทว่าทหารน้อยก็จะขอทำด้วยความคิดแลเอาบารมีของพระองค์ปกไปเปนที่พึ่ง เห็นจะมีชัยชนะแก่ข้าศึกเปนมั่นคง
พระเจ้าโจยอยจึงถามว่า ท่านคะเนเห็นกองซุนเอี๋ยนจะคิดอ่านรบพุ่งประการใด สุมาอี้จึงทูลว่า แม้กองซุนเอี๋ยนทิ้งเมืองเสียหนีไปซุ่มซ่อนอยู่ในป่า เห็นจะติดตามขัดสนด้วยไม่เจนทาง ข้อนี้เห็นว่ากองซุนเอี๋ยนคิดการศึกเปนเอก ข้อหนึ่งถ้ากองซุนเอี๋ยนยกออกมาตั้งค่ายอยู่หน้าเมืองเสียวตั๋งนั้น เปนความคิดโท ข้อหนึ่งแม้กองซุนเอี๋ยนยกมาตั้งอยู่ณเมืองเซียงเป๋งเปนแดนต่อแดนนั้น เปนความคิดตรี เห็นจะจับกองซุนเอี๋ยนได้เปนมั่นคง
พระเจ้าโจยอยจึงถามว่า ท่านจะยกไปครั้งนี้จะช้าเร็วสักเท่าใด สุมาอี้จึงทูลว่า อันทางจะไปเมืองเสียวตั๋งนั้นไกลกันดารนักข้าพเจ้าคะเนทางจะไปถึงนั้นสักร้อยวัน จะทำการสงครามก็สักร้อยวันจะกลับมาก็สักร้อยวัน จะหยุดพักทั้งไปทั้งมานั้นสักหกสิบวัน ครบปีหนึ่งจึงจะได้กลับมาถึงเมืองหลวง พระเจ้าโจยอยจึงว่า ท่านจะไปช้าถึงปีหนึ่ง แม้กองทัพเมืองเสฉวนหรือเมืองกังตั๋งยกมาทำอันตรายเมืองเราจะทำประการใด สุมาอี้จึงทูลว่าพระองค์อย่าวิตกเลย ข้าพเจ้าคิดอ่านจัดทหารไว้รักษาเมืองพร้อมอยู่แล้ว พระเจ้าโจยอยมีความยินดีจึงว่าถ้าดังนั้นแล้วท่านจะไปก็ตามเถิด สุมาอี้ก็ถวายบังคมลาออกมาจัดทหารในพรรคพวกได้สี่หมื่น ให้โฮจุ๋นคุมทหารเปนกองหน้า ครั้นได้ฤกษ์สุมาอี้ก็ยกกองทัพออกจากเมืองลกเอี๋ยงหวังจะไปตีเมืองเสียวตั๋ง
ฝ่ายม้าใช้เห็นดังนั้นก็รีบไปบอกกองซุนเอี๋ยนว่า สุมาอี้ยกมาจะทำอันตรายเมืองเรา กองซุนเอี๋ยนได้ฟังดังนั้นก็ให้บีเอี๋ยนกับเอียวจอคุมทหารแปดหมื่นออกไปตั้งรับอยู่ตำบลเลียวซุนพ้นแดนเมืองเซียงเป๋ง ปีเอี๋ยนเอียวจอก็ยกมาถึงจึงให้ตั้งค่ายมั่นกว้างสองร้อยเส้น แล้วให้ขุดคูรอบตรวจตราทหารให้รักษาไว้มั่นคง
ฝ่ายโฮจุ๋นกองหน้าครั้นยกมาถึงเห็นดังนั้น จึงให้ม้าใช้ไปบอกสุมาอี้ ๆ จึงปรึกษากับทหารทั้งปวงว่า ซึ่งกองซุนเอี๋ยนให้ทหารมาตั้งขัดตาทัพอยู่ณตำบลเลียวซุนนั้น หวังจะแกล้งหน่วงไว้ให้ช้าจะให้กองทัพเราขาดสะเบียง อันทหารซึ่งออกมาตั้งอยู่นี้เห็นจะมากกว่าทหารในเมือง เราจำจะยกอ้อมเข้าไปตีเอาเมืองเซียงเป๋งเปนที่แดนต่อแดนให้ได้แล้วจึงจะคิดการต่อไป ผู้ใดจะเห็นประการใด ทหารทั้งปวงเห็นชอบด้วย สุมาอี้จึงให้ยกกองทัพอ้อมทางไปข้างทิศใต้
ฝ่ายปีเอี๋ยนเอียวจอจึงปรึกษากันว่า ครั้งขงเบ้งยกไปตั้งอยู่ณเขากิสาน สุมาอี้แกล้งหน่วงไว้มิได้ออกรบพุ่งจนขงเบ้งตาย อันกองทัพสุมาอี้ยกมาครั้งนี้ทางไกลถึงสิบหมื่นเส้น เราจงตั้งมั่นอยู่อย่าออกรบพุ่งกับสุมาอี้เลย แม้สุมาอี้ขาดสะเบียงก็จะเลิกทัพถอยไป เราจึงคุมทหารออกไล่โจมตีเห็นจะจับสุมาอี้ได้ พอม้าใช้มาบอกว่าสุมาอี้ยกอ้อมเข้าไปจะตีเอาเมืองเซียงเป๋ง ปีเอี๋ยนตกใจจึงปรึกษากับเอียวจอว่า สุมาอี้ยกอ้อมไปนั้นเพราะคิดว่าทหารในเมืองเซียงเป๋งน้อย ซึ่งเราจะตั้งอยู่ที่นี้ไม่ได้ จำจะถอยเข้าไปช่วยจึงจะควร เอียวจอเห็นชอบด้วยก็เลิกทัพกลับเข้าไป
ฝ่ายม้าใช้เห็นดังนั้นก็รีบไปบอกสุมาอี้ว่า บัดนี้ปีเอี๋ยนเอียวจอเลิกทัพถอยเข้ามาหวังจะช่วยเมืองเซียงเป๋ง สุมาอี้แจ้งดังนั้นก็หัวเราะแล้วว่า ซึ่งปีเอี๋ยนเอียวจอถอยเข้ามานี้เห็นจะสมความคิดเรา จึงสั่งแฮหัวป๋ากับแฮหัวฮุย ให้คุมทหารไปซุ่มสกัดอยู่ริมแม่นํ้าเจซุ้ย ถ้าเห็นกองทัพเมืองเสียวตั๋งถอยเข้ามา ก็ให้ขับทหารออกโจมตีกระหนาบเอาชัยชนะให้ได้ แฮหัวป๋าแฮหัวฮุยก็คุมทหารไปซุ่มอยู่ ครั้นเห็นปีเอี๋ยนเอียวจอยกมาก็ให้จุดประทัดสัญญาขึ้น แล้วแฮหัวป๋าแฮหัวฮุยก็คุมทหารตีกระหนาบออกมา ฝ่ายปีเอี๋ยนเอียวจอไม่ทันรู้ตัวเสียที จึงพาทหารรบฝ่าออกไปข้างทิศเหนือ พอพบกองซุนเอี๋ยนคุมทหารยกมาข้างเขาซิวสาน ปีเอี๋ยนเอียวจอจึงบอกเนื้อความทั้งปวงให้ฟัง แล้วพากองซุนเอี๋ยนยกกลับมาถึงริมแม่นํ้าเจซุ้ย ปีเอี๋ยนจึงขับม้าขึ้นไปหน้าทหารแล้วร้องว่า อ้ายเหล่าศัตรูมึงอย่าคิดกลศึกอยู่ให้ช้า จงเร่งออกมารบกับกูให้เห็นฝีมือกันไว้
แฮหัวป๋าได้ฟังดังนั้นก็โกรธ ขับม้ารำง้าวออกไปรบได้สามเพลง แฮหัวป๋าฟันถูกปีเอี๋ยนตกม้าตาย แล้วไล่ฆ่าฟันทหารล้มตายเปนอันมาก กองซุนเอี๋ยนเห็นจะต้านทานมิได้ก็พาเอียวจอกับทหารทั้งปวงถอยหนีเข้าไปในเมืองเซียงเป๋ง แล้วให้ปิดประตูเมืองเกณฑ์ทหารขึ้นรักษาหน้าที่เชิงเทินไว้ ม้าใช้จึงเอาเนื้อความไปบอกสุมาอี้ ๆ ได้แจ้งดังนั้นก็รีบยกเข้าไปตั้งค่ายล้อมเมืองเซียงเป๋งไว้
ขณะนั้นเปนเทศกาลวสันตฤดู ฝนตกทั้งกลางวันกลางคืนถึงเดือนเศษ น้ำท่วมแผ่นดินลึกประมาณสองศอกเศษ สะเบียงซึ่งส่งมานั้นมิได้ขาดเปนแต่สะเทินนํ้าสะเทินบก แลทหารกับม้าในกองทัพสุมาอี้นั้นได้ความลำบากด้วยน้ำท่วม ปวยเกงสารวัดขวาจึงว่าแก่สุมาอี้ว่า ฝนตกถึงเดือนเศษแล้วยังไม่สงบ ทหารทั้งปวงได้ความลำบากด้วยน้ำท่วม ขอให้เลิกค่ายขึ้นไปตั้งอยู่บนเนินเขา แม้ฝนตกสงบแล้วเมื่อใดจึงคิดการต่อไป
สุมาอี้ได้ฟังก็โกรธจึงว่า เรามาตั้งล้อมเมืองเซียงเป๋งไว้ เห็นจะจับตัวกองซุนเอี๋ยนได้ในวันพรุ่งนี้แล้ว เหตุใดมาว่าจะให้การเนิ่นช้าไปฉนี้ แล้วประกาศแก่นายหมวดนายกองทั้งปวงว่า แต่นี้สืบไปอย่าให้ผู้ใดมาว่ากล่าวเหมือนปวยเกงเลย ผู้ใดไม่ฟังเราจะให้ตัดสีสะเสียบไว้หน้าค่าย
ครั้นเวลารุ่งเช้าชือเหลียนสาระวัดซ้ายจึงเข้าไปว่าแก่สุมาอี้ว่า ข้าพเจ้าเห็นทหารทั้งปวงได้ความลำบากนัก จะนั่งนอนก็จมน้ำอยู่กึ่งตัวบ้าง จะหุงหาอาหารก็ไม่ใคร่จะได้ ขอให้เลิกไปตั้งอยู่ที่ดอนก่อน ถ้าฝนคลายลงเมื่อใดจึงยกเข้ามาล้อมเมืองไว้ดังเก่า สุมาอี้ได้ฟังดังนั้นก็โกรธ จึงว่าตัวเราเปนแม่ทัพถืออาญาสิทธิ์ได้ออกปากห้ามแล้ว เหตุใดตัวจึงไม่ฟัง บังอาจล่วงอาญาจะให้เสียการของเรา จึงให้ทหารเอาตัวชือเหลียนไปฆ่าเสีย แล้วตัดเอาสีสะมาเสียบไว้หน้าค่าย มิให้ทหารทั้งปวงดูเยี่ยงอย่าง บันดานายทหารเห็นดังนั้นก็กลัว มิได้ว่ากล่าวทัดทาน
ครั้นอยู่มาวันหนึ่ง สุมาอี้จึงให้เลิกค่ายถอยออกไปตั้งอยู่ไกลเมืองประมาณสองร้อยเส้น หวังจะให้ชาวเมืองเซียงเป๋งแลทหารออกมาหากินจะได้เกลี้ยกล่อม ตันก๋นมีความสงสัยจึงถามสุมาอี้ว่า ครั้งเมื่อท่านยกไปรบเบ้งตัดนั้น ท่านแบ่งทหารออกเปนแปดทาง ยกไปแปดวันก็ถึงเมืองซงหยง จึงคิดอ่านรบพุ่งจับเอาตัวเบ้งตัดได้ ท่านก็มีความชอบเปนอันมาก ครั้งนี้ท่านยกกองทัพมาก็มีทหารแต่สีหมื่น ทางก็ไกลถึงสิบหมื่นเส้น เหตุใดท่านจึงมาตั้งนิ่งอยู่มิได้ยกเข้าไปตีเอาเมืองให้ได้ ข้าพเจ้าเห็นว่าจะแกล้งทรมานทหารให้ลำบากด้วยนํ้าแลฝน แล้วเลิกออกไปตั้งค่ายอยู่ไกลเมืองฉนี้ จะให้ชาวเมืองออกมาหากินให้มีกำลังขึ้นหรือ
สุมาอี้ได้ฟังดังนั้นก็ทัวเราะแล้วตอบว่า เมื่อยกไปรบเมืองซงหยงนั้น ทหารเราก็มาก แต่สะเบียงก็น้อยกว่าเขา เราจึงรีบทำการโดยเร็วก็จับตัวเบ้งตัดได้ เรายกมาครั้งนี้ทหารกองซุนเอี๋ยนมีมาก แต่สะเบียงนั้นน้อยกว่าเรา ๆ จึงคิดอ่านหนักหน่วงไว้มิได้รบพุ่ง ซึ่งยกออกมาตั้งอยู่ไกลเมืองนี้ เพราะจะให้ทหารกองซุนเอี๋ยนซึ่งอดหยากเข้าปลาอาหารหนีออกจากเมือง เมื่อเห็นกำลังกองซุนเอี๋ยนน้อยลงแล้ว เราจึงจะให้ยกกองทัพเข้าโจมตีเอาเมือง ก็จะจับตัวกองซุนเอี๋ยนได้โดยง่าย ตันกุ๋นแจ้งดังนั้นก็คำนับแล้วสรรเสริญว่า ความคิดท่านนี้ควรเปนแม่ทัพหลวง
สุมาอี้จึงให้ทหารกองหนึ่งไปขอสะเบียงณเมืองลกเอี๋ยง หวังจะได้เพิ่มเติมไว้มิให้อดหยาก ทหารทั้งปวงนั้นรับคำสุมาอี้แล้ว ก็รีบไปบอกความทั้งปวงแก่ขุนนางผู้ใหญ่ในเมืองหลวง ขุนนางผู้ใหญ่ผู้น้อยแจ้งดังนั้นปรึกษากัน แล้วกราบทูลพระเจ้าโจยอยว่า สุมาอี้ยกกองทัพไปตีเมืองเสียวต๋งครั้งนี้เปนเทศกาลฝน ทหารแลม้าได้ความลำบากด้วยนํ้าท่วม บัดนี้ให้มาขอสะเบียง ขอให้มีหนังสือไปให้สุมาอี้เลิกกองทัพมาก่อน ต่อเทศกาลแล้งจึงให้ยกไปตีเอาเมืองเสียวตั๋งก็จะได้โดยง่าย พระเจ้าโจยอยแจ้งดังนั้นจึงตรัสว่า ท่านทั้งปวงอย่าวิตกเลย อันสุมาอี้นั้นมีสติปัญญาทั้งชำนาญในการสงคราม ไม่ช้านักก็จะรู้ข่าวว่าสุมาอี้มีชัยชนะแก่กองซุนเอี๋ยน แล้วก็สั่งให้จ่ายสเบียงให้ทหารสุมาอี้
ฝ่ายสุมาอี้เมื่อให้ทหารไปขอสะเบียงแล้ว อยู่มาสามวันเวลากลางคืนฝนมิได้ตก สุมาอี้ออกไปดูฤกษ์บนเห็นอุกาบาทว์ผ่านมาแต่ทิศตวันออกเฉียงเหนือณเขาซิวสาน ตกลงข้างทิศตวันออกเฉียงใต้ ทหารในกองทัพก็ตกใจกลัว สุมาอี้จึงห้ามว่าอย่าตกใจเลย อันเปนเหตุทั้งนี้เพราะเทพดาสำแดงเหตุจะให้เรามีชัยชนะแก่ข้าศึก พ้นไปจากนี้ห้าวันเมืองเซียงเป๋งก็จะเสียแก่เรา ซึ่งอุกาบาทว์ตกลงแห่งใดเราก็จะได้ฆ่ากองซุนเอี๋ยนในที่นั้น พรุ่งนี้เราจะยกเข้าไปทำการตีเมืองเซียงเป๋ง
ครั้นเวลารุ่งเช้าสุมาอี้ก็ให้ทหารยกเข้าตั้งค่ายล้อมเมืองไว้ จึงให้ขนมูลดินมาถมเปนเนินขึ้นทั้งสี่ด้าน ให้ทำพะองแลบันไดหกเข้าไปพาดรบพุ่งทุกหน้าที่ ให้ทหารเกาทัณฑ์ระดมยิงเข้าไปในเมืองดังห่าฝน ทหารอยู่บนหน้าที่เชิงเทินก็รบพุ่งป้องกันไว้ทั้งกลางวันกลางคืนเปนสามารถ
ขณะนั้นทหารเมืองเซียงเป๋งขัดสนด้วยสเบียงอาหาร กองซุนเอี๋ยนจึงให้ฆ่าโคแพะแจกให้ทหารกิน บรรดาทหารแลไพร่บ้านพลเมืองได้ความลำบากอดหยากนัก จึงชักชวนกันว่า เราจะนิ่งอยู่ฉนี้ก็จะพลอยตายเสียเปล่า จำจะชวนกันตัดเอาสีสะกองซุนเอี๋ยนออกไปให้สุมาอี้ เราจึงจะพ้นความตาย เมื่อชาวเมืองทั้งปวงชักชวนกันดังนั้นมิได้กลัวกองซุนเอี๋ยน ๆ แจ้งดังนั้นก็ตกใจมิได้คิดที่จะรบพุ่ง จึงให้อองเกี๋ยนกับลิวฮูออกไปว่าแก่สุมาอี้ว่า เราจะขอเข้าเกลี้ยกล่อม อองเกี๋ยนกับลิวฮูรับคำแล้วก็ออกไปกับคนใช้สี่คน แล้วบอกทหารให้พาเข้าไปคำนับสุมาอี้แล้วว่า กองซุนเอี๋ยนให้ข้าพเจ้าออกมาอ่อนน้อมว่าจะขอเข้าเกลี้ยกล่อมทำราชการสืบไป
สุมาอี้แจ้งดังนั้นก็โกรธ จึงว่ากองซุนเอี๋ยนดูหมิ่นมิได้ออกมาคำนับเรา ใช้แต่ทหารออกมานี้เห็นจะคิดร้ายแก่เรา แล้วให้เอาตัวอองเกี๋ยนลิวฮูไปฆ่าเสีย ตัดเอาสีสะให้แก่คนใช้ซึ่งมาด้วยนั้นเอาเข้าไปให้กองซุนเอี๋ยน แล้วบอกเนื้อความให้ฟังทุกประการ กองซุนเอี๋ยนแจ้งดังนั้นก็ตกใจ จึงสั่งให้โอยเอี๋ยนออกไปว่าแก่สุมาอี้ว่า อย่าเพ่อให้ท่านโกรธเลย พรุ่งนี้เราจะให้เอากองซุนสิวผู้บุตรออกไปไว้เปนจำนำก่อน แล้วเรากับขุนนางทั้งปวงจึงจะทำโทษตัวมัดกันออกไปหาสุมาอี้ โอยเอี๋ยนรับคำแล้วก็ออกไปจากเมือง
ขณะนั้นสุมาอี้รู้ข่าวว่ากองซุนเอี๋ยนให้โอยเอี๋ยนออกมา ก็แกล้งให้ทหารถืออาวุธย่นข้างหน้าเปนสองแกว โอยเอี๋ยนครั้นออกมาถึงหน้าค่ายก็คลานเข้าไปคำนับสุมาอี้ด้วยความกลัว แล้วบอกเนื้อความซึ่งกองซุนเอี๋ยนว่าทุกประการ สุมาอี้จึงตอบว่า อันธรรมดาการสงครามนี้มีอยู่ห้าประการ ประการหนึ่งเห็นว่าจะต้านทานได้ก็ให้คิดออกมารบพุ่งจงสามารถ ประการหนึ่งถ้าเห็นสู้มิได้ก็อย่าออกมารบพุ่งให้รักษาเมืองจงมั่นคง ประการหนึ่งถ้ารักษาเมืองไว้ไม่ได้ให้หนีเอาตัวรอด ประการหนึ่งแม้ไม่หนีก็ให้ออกมาอ่อนน้อมโดยดีจะมีชีวิตสืบไป ประการหนึ่งถ้าไม่ออกมาอ่อนน้อมโดยดีก็ควรที่จะตาย เหตุใดกองซุนเอี๋ยนจึงบิดพลิ้วอยู่ให้แต่ทหารออกมาเจรจาว่าจะเอาบุตรมาไว้เปนจำนำก่อนไม่ควร ตัวจงเร่งกลับไปบอกกองซุนเอี๋ยนให้เร่งคิดอ่านโดยดีจึงจะรอดชีวิต ถ้าขัดขวางอยู่เราจับได้ก็จะให้ตัดสีสะเสียบไว้ที่ประตูเมือง โอยเอี๋ยนตกใจตัวสั่น คำนับลาเข้ามาบอกกองซุนเอี๋ยนทุกประการ กองซุนเอี๋ยนได้ฟังดังนั้นก็ตกใจ จึงลอบบอกกองซุนสิวผู้บุตรให้จัดทหารซึ่งสนิธไว้ เวลากลางคืนวันนี้เราจะหนีออกจากเมือง
ฝ่ายสุมาอี้คิดเกรงว่ากองซุนเอี๋ยนจะลอบหนีออกจากเมืองเซียงเป๋ง จึงยกไปริมเนินเขาข้างตวันออกเฉียงใต้ แล้วให้บุตรทั้งสองกับนายทหารตั้งซุ่มสกัดอยู่เปนหลายกอง ครั้นเวลากลางคืนกองซุนเอี๋ยนกองซุนสิว กับทหารสนิธประมาณพันหนึ่ง ก็เปิดประตูทิศใต้หนีไปข้างทิศอาคเณย์ประมาณร้อยเส้น กองซุนเอี๋ยนจึงว่า ครั้งนี้เห็นจะพ้นจากเงื้อมมือข้าศึกแล้ว ครั้นว่าขาดคำลงพอได้ยินเสียงทหารโห่ขึ้นบนเนินเขาทั้งสองข้างทาง แลเห็นสุมาอี้คุมทหารมาสกัดทางไว้ ข้างขวาสุมาสูฝ่ายซ้ายสุมาเจียวคุมทหารตีกระหนาบออกมา สุมาสูสุมาเจียวร้องว่าอ้ายกองซุนเอี๋ยนเปนขบถแล้วจะหนีไปไหนเล่า กองซุนเอี๋ยนได้ยินดังนั้นก็ยิ่งตกใจ จึงพากองซุนสิวกับทหารรบฝ่าหนีออกมาได้แล้วลัดไปตามทางน้อย พอพบโฮจุ้นคุมทหารสกัดอยู่ ข้างขวาแฮฮัวป๋ากับแฮหัวฮุย ฝ่ายซ้ายเตียวฮอกับงักหลิมตีกระหนาบเข้ามาล้อมกองซุนเอี๋ยนไว้ สุมาอี้ก็ยกตามไป กองซุนเอี๋ยนเห็นจวนตัวเข้า ก็พาบุตรลงจากม้าเข้ามาคำนับสุมาอี้ ว่าข้าพเจ้าจะขอทำราชการด้วยสืบไป สุมาอี้ได้ฟังดังนั้นจึงว่าแก่ทหารทั้งปวงว่า เราเห็นอุกาบาทว์ตกแลได้ทำนายไว้ว่า พ้นกำหนดห้าวันจะจับกองซุนเอี๋ยนได้ แต่วันอุกาบาทว์ตกมาจนวันนี้ ก็นับได้ห้าวันเราจึงได้ตัวกองซุนเอี๋ยน ทหารทั้งปวงได้ฟังก็สรรเสริญว่าทำนายแม่นดังเทพดามาบอกเหตุ สุมาอี้จึงว่ากองซุนเอี๋ยนนี้มีใจกำเริบนัก ซึ่งจะเลี้ยงไว้นั้นไม่ได้ ให้ทหารเอาตัวกองซุนเอี๋ยนกับกองซุนสิวไปฆ่าเสีย แล้วสุมาอี้ก็ยกไปถึงเชิงกำแพงเมืองเสียวตั๋ง พอโฮจุ้นกองหน้ารีบยกมาได้เมืองเสียวตั๋งก่อน สุมาอี้ยกเข้าไปในเมืองให้จับบุตรภรรยาพรรคพวกกองซุนเอี๋ยน กับขุนนางซึ่งเปนใจด้วยนั้นมาฆ่าเสียประมาณเจ็ดสิบเศษ แล้วปราบปรามอาณาประชาราษฎรให้อยู่เย็นเปนสุข ชาวเมืองจึงบอกสุมาอี้ว่า เมื่อกองซุนเอี๋ยนคิดเปนขบถนั้นแก่หวนกับลุนติดได้ห้ามกองซุนเอี๋ยนโกรธให้เอาตัวแก่หวนลุนติดไปฆ่าเสีย สุมาอี้ได้ฟังดังนั้นจึงให้แต่งการศพแก่หวนลุนติดแล้วให้ฝังไว้ตามธรรมเนียม ให้เงินทองแก่บุตรภรรยาแก่หวนลุนติดตามสมควร แลให้เอาเงินทองสิ่งของในคล้งนั้นมาแจกทแกล้วทหารทั้งปวง แล้วยกกองทัพกลับมาถึงกลางทาง จึงให้ม้าใช้รีบเอาเนื้อความมาทูลพระเจ้าโจยอยว่าได้เมืองเสียวตั๋งแล้ว
ฝ่ายพระเจ้าโจยอยไม่สบายยกมาอยู่เมืองฮูโต๋ ครั้นเวลาพลบคํ่าวันหนึ่งพระเจ้าโจยอยเสด็จอยู่บนปราสาท พอลมพัดมาเทียนยามนั้นดับไป จึงเห็นรูปนางมอซือกับสนมเก้าคนสิบคนเดิรเข้ามาแล้วร้องทวงชีวิต พระเจ้าโจยอยตกใจกัประชวรลง จึงให้หาเล่าฮองแลซุนจูซึ่งเปนขุนนางผู้ใหญ่กับโจฮูบุตรพระเจ้าโจผีเข้ามาแล้วว่า เรานี้ป่วยหนักอยู่ จะให้โจฮองบุตรเราครองราชสมบัติสืบไป แต่อายุโจฮองพึ่งได้แปดขวบ ให้โจฮูช่วยว่าราชการไปกว่าโจฮองจะเจริญอายุขึ้น แล้วเล่าฮองซุนจูนั้นให้เปนขุนนางผู้ใหญ่คงที่อยู่ โจฮูได้ฟังดังนั้นจึงคิดว่า ตัวเราสัตย์ซื่อทั้งมีใจกรุณาแก่คนทั้งปวง ซึ่งจะช่วยราชการนั้นไม่ควร แล้วทูลว่าข้าพเจ้านี้สติปัญญาน้อย ซึ่งจะให้ช่วยว่าราชการเมืองนั้นไม่ได้
พระเจ้าโจยอยจึงถามเล่าฮองซุนจูว่า จะเห็นผู้ใดซึ่งเปนพระญาติวงศ์อันมีนํ้าใจสัตย์ซื่อ พอช่วยประคองโจฮองว่าราชการเมืองได้ เล่าฮองซุนหองซุนจูจึงคิดพร้อมกันว่า โจจิ๋นนั้นได้มีคุณแก่เรา บัดนี้โจจิ๋นก็ตายแล้วยังแต่โจซองผู้บุตร เราจะพิททูลให้โจซองช่วยโจฮองว่าราชการเมืองเถิด จะได้แทนคุณโจจิ๋นผู้ตาย แล้วทูลว่าข้าพเจ้าเห็นโจซองบุตรโจจิ๋นนั้นสัตย์ซื่อพอจะช่วยโจฮองว่าราชการแผ่นดินได้ พระเจ้าโจยอยเห็นชอบด้วย จึงตั้งโจซองเปนผู้ช่วยราชการ ให้โจฮูเปนที่เอี๋ยนอ๋องไปอยู่รักษาเมืองเสียวตั๋ง แล้วสั่งว่าถ้าเรามีหนังสือให้หาจึงให้เข้ามา โจฮูกราบถวายบังคมลาแล้วยกไปเมืองเสียวตั๋ง
พระเจ้าโจยอยจึงให้ออกไปรับสุมาอี้เข้ามาแล้วว่า เราป่วยหนักอยู่แล้ว เราเอาใจไว้ถ้าแต่พอได้เห็นหน้าท่านหน่อยหนึ่งเถิด ถึงมาทว่าจะตายก็ไม่เสียดายชีวิต สุมาอี้จึงทูลว่า ข้าพเจ้ามาถึงกลางทางแจ้งกิตติศัพท์ว่าพระองค์ประชวรหนักก็ไม่มีความสบายเลย แม้มีปีกก็จะรีบบินมาให้ถึงก่อน ซึ่งข้าพเจ้าได้มาทันถวายบังคมเปนบุญของข้าพเจ้านัก พระเจ้าโจยอยจึงให้หาโจฮองผู้บุตรกับโจซองผู้ช่วยราชการแลเล่าฮองซุนจูเข้ามา พระเจ้าโจยอยจึงยุดมือสุมาอี้ไว้แล้วว่า ครั้งเล่าปี่ป่วยหนักอยู่ในเมืองเปกเต้นั้น ให้หาเล่าเสี้ยนขงเบ้งเข้ามาแล้วฝากเล่าเสี้ยนไว้กับขงเบ้ง เล่าปี่ก็ถึงแก่ความตาย ขงเบ้งนั้นตั้งใจทำนุบำรุงเล่าเสี้ยนมาโดยสุจริต จนขงเบ้งถึงแก่ความตายในขณะทำสงคราม เล่าเสี้ยนก็ยังตั้งตัวเปนสุขอยู่ณะเมืองเสฉวน บัดนี้เราจะให้โจฮองครองราชสมบัติ ให้โจซองผู้เปนพระราชวงศ์ ช่วยประคองว่าราชการไปกว่าอายุโจฮองจะจำเริญขึ้น ให้ท่านกับราชวงศ์แลขุนนางทั้งปวงช่วยกันทำนุบำรุงโจฮองสืบไป แล้วว่ากับโจฮองว่าบิดานี้กับสุมาอี้ก็เหมือนกัน แลบัดนี้บิดาก็จะถึงแก่ความตายแล้ว เจ้าจงฝากตัวคำนับสุมาอี้เหมือนบิดาเถิด แล้วให้สุมาอี้อุ้มโจฮองไว้ โจฮองนั้นก็กอดคอสุมาอี้ไว้มั่นคง
พระเจ้าโจยอยจึงรับสั่งกับสุมาอี้ว่า โจฮองนั้นก็มีอาลัยฝากตัวแก่ท่าน ท่านจงเห็นแก่เราอย่าได้ลืมลูกน้อยเสียเลย อันชีวิตเราเห็นจะตายในวันนี้แล้ว ก็ทรงพระกรรแสงรํ่าไปจนเจรจาไม่ออก ยกแต่มือนั้นชี้เข้าที่โจฮองกับสุมาอี้จนสิ้นใจ แลพระเจ้าโจยอยเสวยราชย์ได้สิบสามปี ขณะเมื่อดับสูญนั้นอายุได้สามสิบหกปี สุมาอี้ก็ให้แต่งการศพไปฝังไว้ณตำบลโกเบงเหลง
แลโจฮองนั้นมิได้แจ้งว่าบุตรผู้ใด พระเจ้าโจยอยเอามาเลี้ยงเปนบุตร รักสนิธเหมือนบุตรในอุทร ครั้นอยู่มาณเดือนสามข้างแรม (พ.ศ. ๗๘๓) สุมาอี้กับโจซองแลขุนนางทั้งปวงก็แต่งการตั้งโจฮองให้เสวยราชสมบัติในเมืองหลวง โจซองเปนผู้ช่วยว่าราชการ แลเมื่อโจฮองได้เสวยราชย์นั้น ถ้าจะมีราชการสิ่งใดโจซองก็ปรึกษาหารือสุมาอี้ก่อนจึงตัดสินได้
ขณะเมื่อโจซองยังน้อยอยู่นั้น พระเจ้าโจยอยนับถือว่าเปนเชื้อพระวงศ แล้วเห็นว่ามีสติปัญญา เข้าเฝ้าทุกเวลามิได้ขาด พระเจ้าโจยอยทรงพระเมตตาเปนอันมาก โจซองมีคนใช้สนิธอยู่ห้าคนกับทหารห้าร้อย แลทหารห้าคนนั้นชื่อโฮอั๋นหนึ่ง เตงเหยียงหนึ่ง หลีซินหนึ่ง เตงปิดหนึ่ง บิดห้วนหนึ่ง แม้ห้าคนนี้จะว่าสิ่งใดโจซองก็เชื่อฟัง แลฮวนห้อมขุนนางฝ่ายกรมนานั้น ก็มีสติปัญญาปรากฎอยู่ โจซองก็นับถือฮวนห้อมเปนที่ชอบอัชฌาสัยไปมาหากัน
ครั้นอยู่มาโฮอั๋นจึงว่าแก่โจซองว่า ตัวท่านเปนเชื้อพระวงศ์ พระเจ้าโจยอยก็ให้เปนผู้ช่วยราชการ ข้าพเจ้าเห็นสุมาอี้มีใจกำเริบสูงศักดิ์อยู่ ซึ่งท่านจะไปคำนับสุมาอี้นั้นไม่ควร โจซองจึงตอบว่า สุมาอี้ก็เปนที่อุปราช ตัวเราเปนผู้ช่วยราชการ พระเจ้าโจยอยก็ได้สั่งไว้ให้ประนอมกันทำนุบำรุงบ้านเมืองให้อยู่เย็นเปนสุข สุมาอี้นั้นก็มีอายุแก่กว่าเรา ซึ่งจะมิให้เราคำนับเขานั้นไม่ควร โฮอั๋นจึงว่าโจจิ๋นบิดาท่านครั้งไปรบกับกองทัพเมืองเสฉวนนั้นก็ได้ความแค้นเพราะสุมาอี้ จนบิดาท่านถึงแก่ความตาย แลตัวท่านจะไม่มีความแค้นไปคำนับสุมาอี้นั้นควรอยู่แล้วหรือ
โจซองได้ฟังดังนั้นก็มีความแค้น จึงปรึกษาแก่พรรคพวกว่า เราจำจะคิดอ่านทูลพระเจ้าโจฮองให้เลื่อนที่สุมาอี้ไปเปนอาจารย์ผู้ใหญ่ จะไม่ได้บังคับเรา คนสนิธห้าคนนั้นก็เห็นชอบด้วย โจซองจึงเข้าไปปรึกษาขุนนางทั้งปวงว่า สุมาอี้มีความชอบเปนอันมาก เราจะทูลพระเจ้าโจฮองให้เลื่อนที่ขึ้นไปเปนอาจารย์ผู้ใหญ่ จะได้สั่งสอนโจฮองกับเราท่านทั้งปวง ขุนนางผู้โหญ่ผู้น้อยเห็นชอบด้วย โจซองจึงเข้าไปทูลพระเจ้าโจฮองตามปรึกษากันกับขุนนางทั้งปวงทุกประการ
พระเจ้าโจฮองแจ้งดังนั้นก็ให้สุมาอี้เลื่อนที่เปนอาจารย์ผู้ใหญ่ แลราชการที่อุปราชนั้นให้โจซองว่า โจซองจึงตั้งโจอี้ผู้น้องเปนนายทหารเอก แล้วตั้งโจหุ้นโจง่านน้องน้อยนั้นเปนนายทหารซ้ายขวา แลโจอี้โจหุ้นโจง่านเข้าเฝ้ามีทหารตามแห่คนสามพัน แม้ผู้ใดเดิรผ่านหน้าก็ให้จับเอาตัวไปฆ่าเสีย โจซองจึงตั้งคนสนิธห้าคนเปนขุนนางปรึกษาราชการ แลขุนนางห้าคนนั้นพิทักษ์รักษาโจซองทั้งกลางวันกลางคืน
ในขณะนั้นบ่าวไพร่ขุนนางทั้งปวงชวนกันเข้าอยู่ด้วยโจซองเปนอันมาก ฝ่ายสุมาอี้เห็นดังนั้นก็แกล้งทำป่วยมิได้เข้าเฝ้า สุมาสูสุมาเจียวบุตรสุมาอี้เห็นดังนั้นก็มีความน้อยใจลาออกจากราชการ โจซองกับที่ปรึกษาห้าคนก็ชวนกันเสพย์สุราทุกวันมิได้ขาด โจซองนั้นแต่งตัวเหมือนพระเจ้าโจฮอง ถ้ามีเครื่องบรรณาการหัวเมืองทั้งปวงมาถวาย โจซองก็เลือกเก็บเอาของดีไว้ตามชอบใจ เตียวต๋องขุนนางล้อมวังจึงมายุยงโจซองว่า ให้เข้าไปจัดนางสนมของพระเจ้าโจยอยมาไว้สักเจ็ดคนแปดคน โจซองก็ทำตาม แล้วให้จัดหญิงทั้งเมืองบันดารูปงามมีตระกูลมาไว้สำหรับขับร้องเปนที่ประโลมใจประมาณสี่สิบคน จึงให้จัดช่างมาทำตึกที่อยู่ประมาณห้าร้อยหกร้อย
ครั้นอยู่มาโฮอั๋นจึงให้ไปหาตัวกวนลอหมอดูมาแต่เมืองเพงงวนก้วน พอเตงเหยียงมาอยู่ที่นั้นด้วย โฮอั๋นจึงบอกกวนลอว่า เราฝันเห็นว่าแมลงวันประมาณสิบตัวบินมาจับอยู่ที่ปลายจมูกเรา จะดีร้ายประการใด อนึ่งท่านจงดูว่าตัวเรานี้จะได้เปนที่มหาอุปราชหรือไม่ กวนลอจึงทำนายว่า ซึ่งท่านฝันว่า แมลงวันจับปลายจมูกสิบตัวนั้น ท่านจะมีความสุขอยู่ แมลงวันนั้นเปนของโสโครก อันจมูกนั้นเหมือนต้นไม้สูงมีกลิ่นหอม บัดนี้ท่านมียศฐาศักดิ์อยู่แล้วจงประหยัดอย่าเห็นแก่ของดี ถ้าไม่ฟังจะมีอันตรายเหมือนลมพายุพัดมาต้องไม้สูงหักลง แม้ท่านละโลภเสียได้อุตส่าห์บำรุงตัวโดยสัตย์ซื่อ ก็จะได้มียศฐาศักดิ์จำเริญขึ้นไป
เตงเหยียงได้ฟังกวนลอว่าดังนั้นก็โกรธ จึงว่าทำนายฝันแลดูฉนี้เหมือนมิได้เรียนตามตำรา ฟังเอาแต่คำผู้เฒ่าผู้แก่มาทำนาย กวนลอจึงประชดว่า ตัวเรานี้ไม่ได้เรียนตามตำรา แต่เราได้ยินผู้เฒ่าผู้แก่กล่าวไว้ว่า ถ้าผู้ใดไม่ฟังคำโบราณก็มีอันตรายต่าง ๆ มาถึงผู้นั้นหาทันรู้ตัวไม่ แล้วลุกขึ้นสบัดมือเดิรไป โฮอั๋นเตงเหยียงเห็นดังนั้นก็หัวเราะแล้วว่ากวนลอนี้เปนคนเสียจริต
ฝ่ายกวนลอกลับมาถึงเมืองเพงงวนก้วน ก็บอกเนื้อความตามโฮอั๋นกับเตงเหยียงว่านั้นให้น้าชายฟังทุกประการ น้าชายแจ้งดังนั้นก็ตกใจจึงว่าโออั๋นกับเตงเหยียงเปนขุนนางอยู่ในโจซอง เหตุใดเจ้าจึงไปว่ากล่าวดังนี้ กวนลอจึงตอบว่า โฮอั๋นกับเตงเหยียงเปนคนถึงตายอยู่แล้วกลัวอะไร น้าชายจึงถามว่า เหตุใดเจ้าจึงรู้ว่าโฮอั๋นเตงเหยียงจะตาย กวนลอจึงบอกว่า โฮอั๋นเตงเหยียงนั้น รูปแลลักษณะกิริยากับโลหิตนั้นเปนปีศาจอยู่แล้ว ไม่ช้านักภัยจะมาถึง มันจะฆ่าตัวมันเอง น้าชายไม่เชื่อด่ากวนลอว่าอ้ายบ้า
ฝ่ายโจซองกับโฮอั๋นเตงเหยียงหลีซินเตงปิดปิดห้วนนั้น พากันไปเที่ยวยิงเนื้อทุกวันมิได้ขาด โจอี้เห็นดังนั้นก็ห้ามโจซองผู้พี่ว่า ท่านมียศถาศักดิ์ถึงเพียงนี้ ซึ่งจะพากันไปยิงเนื้อในป่านั้นไม่ควร เกลือกศัตรูจะลอบไปทำอันตรายก็จะเสียทีแก่มัน โจซองได้ฟังดังนั้นก็โกรธ จึงตวาดเอาร้องว่า ตัวเรามีบุญถึงเพียงนี้ คนทั้งปวงก็อยู่ในเงื้อมมือเรา ผู้ใดจะอาจทำอันตรายได้ ฮวนหวบก็เข้ามาห้ามโจซองเหมือนโจอี้ว่า โจซองก็ไม่ฟัง
ขณะนั้นพระเจ้าโจฮองเสวยราชย์มาได้สิบปี (พ.ศ. ๗๙๒) แลโจซองนั้นเห็นสุมาอี้ป่วยอยู่มิได้เข้ามาเฝ้าก็มีใจกำเริบทำการหยาบช้าต่าง ๆ ขุนนางทั้งปวงก็อยู่ในเงื้อมมือโจซองสิ้น ครั้นอยู่มาโจซองจึงตั้งหลีซินที่ปรึกษาจะให้เปนเจ้าเมืองเซียงจิ๋ว จึงสั่งให้ไปลาสุมาอี้แล้วให้ดูอาการสุมาอี้ด้วย เห็นจะป่วยจริงหรือประการใด หลีซินรับคำแล้วก็ลาโจซองไปถึงบ้านสุมาอี้ จึงบอกแก่คนใช้ว่าเราจะขอไปหาสุมาอี้ คนใช้ก็เข้าไปบอกสุมาอี้ ๆ แจ้งดังนั้น จึงว่าแก่สุมาสูสุมาเจียวผู้บุตรว่า อันหลีซินมานี้โจซองแกล้งใช้ให้มาดูเราว่าป่วยหรือไม่ สุมาอี้จึงสยายผมเอาผ้าห่มนอนห่มไว้ ให้หญิงคนใช้ทั้งสองเข้ามาประคองอยู่ แล้วให้ออกไปรับหลีซินเข้ามา หลีซินคำนับแล้วว่า ข้าพเจ้าไม่รู้เลยว่าท่านอาจารย์ผู้ใหญ่ป่วยหนักถึงเพียงนี้ บัดนี้พระเจ้าโจฮองให้ข้าพเจ้าไปเปนเจ้าเมืองเซียงจิ๋ว ข้าพเจ้าจึงมาหาหวังจะลาท่านไป
สุมาอี้ได้ฟังดังนั้นก็ทำเปนหูหนักจึงแกล้งว่า ซึ่งรับสั่งให้ท่านไปเปนเจ้าเมืองเปงจิ๋วนั้นก็ดีอยู่แล้ว ด้วยเมืองเปงจิ๋วใกล้กับเมืองหลวง มีราชการจะได้ให้หามาง่าย หลีซินจึงว่า มิใช่เมืองเปงจิ๋วหามิได้ รับสั่งให้ไปเมืองเซียงจิ๋วดอก สุมาอี้หัวเราะแล้วแกล้งถามว่า ท่านมาแต่เมืองเซียงจิ๋วหรือ หลีซินจึงว่า ท่านอาจารย์ป่วยหนักจึงพูดฟั่นเฟือนไป คนใช้จึงบอกว่า ท่านป่วยครั้งนี้จนลมกำเริบขึ้นให้หูหนัก ผู้ใดเจรจาก็ไม่ได้ยินถนัด หลีซินจึงให้เอากระดาษกับพู่กรรณมาเขียนหนังสือลงว่า พระเจ้าโจฮองให้ข้าพเจ้าไปเปนเจ้าเมืองเซียงจิ๋ว ข้าพเจ้าจึงมาคำนับจะลาไป แล้วส่งให้สุมาอี้ดู
สุมาอี้เห็นดังนั้นจึงทำเปนว่าอ้อ บัดนี้โปรดให้ท่านไปเมืองเซียงจิ๋วหรือ ดีแล้วให้อุตส่าห์ทำราชการรักษาตัวอย่าประมาท แล้วเอามือชี้เข้าที่ปาก หญิงคนใช้ก็เอาน้ำอาหารต้มมาให้ สุมาอี้กินเข้าไปแกล้งสะอึกให้นํ้าข้าวนั้นไหลออกมา หวังจะให้หลีซินเห็นว่าป่วยหนัก แล้วว่าตัวเราทุกวันนี้ก็ชราทั้งโรคก็กำเริบป่วยหนัก จะตายวันนี้พรุ่งนี้ก็ไม่รู้เลย อันสุมาสู สุมาเจียวบุตรเราทั้งสองเปนคนโฉดเขลา ท่านจงเอนดูสั่งสอนด้วย จงช่วยบอกโจซองว่า เราขอฝากบุตรทั้งสองด้วยเถิด แล้วเอนตัวนอนลงทำหอบขึ้นมา หลีซินก็ลากลับไปบอกโจซองตามที่สุมาอี้ป่วยแลว่ากล่าวนั้นทุกประการ โจซองแจ้งดังนั้นก็ดีใจด้วยมิได้รู้กลสุมาอี้ แล้วว่าถ้าอ้ายคนนี้ตายแล้วเราก็จะสิ้นความวิตก ถึงจะทำการสิ่งใดก็จะได้สดวก
ฝ่ายสุมาอี้ก็ลุกขึ้นว่าแก่บุตรทั้งสองว่า หลีซินมาเห็นบิดาป่วยอยู่แล้วก็จะกลับไปบอกโจซอง เห็นโจซองจะไม่สงสัยเราแล้ว เราจะคิดอ่านเตรียมการไว้ให้พร้อม ถ้าโจซองออกไปไล่เนื้อเมื่อใดเห็นได้ทีแล้วเราก็จะทำการ บุตรทั้งสองรับคำแล้วก็เตรียมการไว้
ครั้นอยู่มาวันหนึ่งโจซองให้แต่งเครื่องเส้นไว้ แล้วทูลเชิญเสด็จพระเจ้าโจฮองแลขุนนางทั้งปวงออกไป จะเส้นศพพระเจ้าโจยอยตำบลโกเบงเหลง แล้วจะไปไล่เนื้อด้วย ขณะนั้นโจอี้โจหุ้นโจง่านผู้น้องคุมทหารมาตามเสด็จด้วย ครั้นออกไปถึงนอกเมือง ฮวนห้อมจึงเข้ายุดบังเหียนม้าโจซองไว้แล้วว่า ท่านเปนผู้ใหญ่จะพาพี่น้องออกมานอกเมืองนี้ไม่ควร เกลือกจะมีอันตรายขึ้นในเมืองเห็นจะป้องกันไม่ทันที โจซองได้ฟังดังนั้นก็โกรธตวาดเอาแล้วว่า ขุนนางทั้งปวงอยู่ในเงื้อมมือเราสิ้น ผู้ใดจะบังอาจเปนขบถได้ อย่ามาว่ามากมายไปเลย แล้วก็ขับม้าไปตามเสด็จ
ฝ่ายสุมาอี้แจ้งว่าโจซองโจอี้โจหุ้นโจง่านกับนายทหารชื่อโฮอั๋นหนึ่ง เตงเหยียงหนึ่ง เตงปิดหนึ่ง ปิดห้วนหนึ่ง หลีซินหนึ่ง ซึ่งเปนคนสนิธห้าคน แลทหารทั้งปวงตามพระเจ้าโจฮองออกไปเยี่ยมศพพระเจ้าโจยอยแล้วไปเที่ยวเล่นป่า สุมาอี้ดีใจนักก็เข้าไปในเมือง จึงใช้ให้โกหยิวแต่งตัวเปนขุนนางผู้ใหญ่ มีทหารถือศัสตราวุธแห่หน้าหลังเปนอันมาก ให้ล้อมจวนโจซองไว้ ใช้ให้อองก๋วนแต่งตัวเปนเสนาบดีผู้ใหญ่ มีทหารถือศัสตราวุธแห่หน้าหลังไปล้อมจวนโจอี้ไว้ ฝ่ายสุมาอี้พาขุนนางเก่าทั้งปวงเข้าไปเฝ้านางกวยทายเฮามารดาพระเจ้าโจฮองจึงทูลว่า บัดนี้โจซองไม่คิดถึงคำพระเจ้าโจยอยซึ่งฝากฝังพระเจ้าโจฮองไว้เลย จะทำการสิ่งใดก็ทำตามอำเภอใจ ความผิดชอบประการใดก็ไม่ทูล ที่โจซองทำการทั้งนี้เห็นคิดขบถต่อแผ่นดิน โทษอันนี้ใหญ่นักจะนิ่งเสียนั้นไม่ควร นางกวยทายเฮาได้ยินดังนั้นก็ตกใจจึงว่า บัดนี้พระองค์เสด็จไปประพาสป่า เราจะรู้แห่งคิดประการใด สุมาอี้จึงทูลว่า ข้าพเจ้าจะขอทำเรื่องราวถวายพระเจ้าโจฮองว่า ให้กำจัดบันดาคนซึ่งเปนพรรคพวกศัตรูนั้นเสีย การครั้งนี้พระองค์อย่าทรงพระวิตกเลย เปนธุระข้าพเจ้า
ฝ่ายนางกวยทายเฮาก็กลัวสุมาอี้อยู่ จึงพลอยว่าตามแต่ใจท่านเถิด สุมาอี้ออกมาแล้วจึงปรึกษาด้วยเจียวเจ้กับสุมาหูซึ่งเปนคนสนิธของตัว เข้าชื่อด้วยกันทำเรื่องราวใช้ให้ห้องหวุนตามออกไปถวายพระเจ้าโจฮอง ฝ่ายสุมาอี้ก็คุมทหารเข้าไปเปนอันมาก ให้ทหารรักษาโรงแสงทุกโรงซึ่งสำหรับไว้อาวุธทั้งปวง แล้วก็พาทหารเดิรไปตามถนนเฉียดบ้านโจซองไปจะออกนอกเมือง มีทหารคนหนึ่งเข้าไปบอกแก่นางเล่าซีเมียโจซองว่า บัดนี้สุมาอี้กับโกหยิวคุมทหารมาเปนอันมาก ถือศัสตราวุธครบมือมาใกล้จวนท่าน จะทำเปนประการใดมิได้แจ้ง
นางเล่าซีก็ออกไปหน้าจวน จึงเรียกนายทหารซึ่งรักษาจวนนั้นมาถามว่า โจซองสิตามเสด็จออกไปแล้ว สุมาอี้คุมทหารมาเปนอันมากดังนี้จะทำเปนประการใด พัวกี๋ผู้รักษาจวนจึงว่า ท่านอย่าวิตกเลย ข้าพเจ้าจะออกไปถามให้ได้เนื้อความ ว่าแล้วก็คุมทหารประมาณห้าสิบคนขึ้นไปบนหอใหญ่หน้าจวน แลลงไปเห็นสุมาอี้คุมทหารเดิรเข้ามาถึงหน้าจวน ก็ให้ทหารยิงเกาทัณฑ์ลงไป สุมาอี้จะเดิรไปก็ไม่ได้
ซุนเหียมทหารสุมาอี้ยืนอยู่ใกล้สุมาอี้ จึงร้องห้ามขึ้นไปว่าอย่ายิงเกาทัณฑ์ลงมา ท่านผู้ใหญ่จะไปเปนข้อราชการบ้านเมือง ถ้าขืนยิงลงมาทหารทั้งปวงจะเปนโทษถึงตาย ซุนเหียมร้องห้ามถึงสองครั้งสามครั้ง พัวกี๋ก็ห้ามทหารมิให้ยิงลงไป สุมาเจียวบุตรสุมาอี้ยกทหารไปก่อนบิดา พอออกจากกำแพงเมืองไปถึงตีนท่าก็ตั้งกองทหารอยู่รักษาสะพาน สุมาอี้สั่งทหารให้ปิดประตูเมืองแล้วให้ทหารรักษาประตูไว้ ตัวก็ไปรักษาเชิงสะพาน ๆ ข้ามแม่น้ำอันนี้หาเสาลงดินมิได้ เปนสะพานแพทุ่นทอดสมอไว้สำหรับคนข้ามไปมา
สุมาเล่าจี๋ทหารโจซองเห็นสุมาอี้ทำการดังนั้น จึงไปปรึกษากันกับซินเปซึ่งได้ตรวจตราทหารโจซองว่า สุมาอี้ทำการทั้งนี้จะคิดอ่านเปนประการใด ซินเปจึงว่าเห็นประหลาทอยู่แล้ว เราอย่าอยู่เลย จงคุมทหารของเรายกไปตามเสด็จเถิด สุมาเล่าจี๋จึงว่า ท่านว่าดังนั้นข้าพเจ้าหาเห็นด้วยไม่ ซินเปจึงว่า ถ้ากระนั้นเราพากันไปที่หลังบ้านข้าพเจ้าเปนที่สงัด จะได้คิดอ่านปรึกษากัน สุมาเล่าจี๋กับซินเปก็พากันไป
นางซินเหียนเอ๋งเปนพี่สาวซินเป แลเห็นซินเปมาจึงถามว่า มีเหตการณ์อันใดหรือจึงตกใจเดิรลนลานเข้ามา ซินเปจึงบอกว่า พระเจ้าโจฮองเสด็จไปประพาสป่า สุมาอี้ปิดประตูเมืองเสียเห็นจะคิดเปนขบถอยู่แล้ว นางซินเหียนเอ๋งจึงว่า สุมาอี้ทำการทั้งนี้ข้าพิเคราะห์ดูเห็นว่าหาเปนขบถไม่ ทำทั้งนี้คิดการจะกำจัดโจซอง ซินเปได้ยินดังนั้นก็ตกใจจึงว่า ถ้าเขาทำร้ายแก่นายข้าพเจ้าดังนั้น ข้าพเจ้าจะทำกระไรดี
นางซินเหียนเอ๋งจึงว่า โจซองนี้หามีปัญญาความคิดเหมือนสุมาอี้ไม่ เห็นจะแพ้แก่สุมาอี้ ซินเปจึงว่า วานซืนนี้สุมาอี้ชักชวนข้าพเจ้าให้ไปเข้าด้วย เราจะไปเข้าด้วยเขาดีหรือ ๆ ว่าอย่าไปดี นางซินเหียนเอ๋งจึงว่า ธรรมดาชาติทหารนี้สัตย์ซื่อ เราเปนบ่าวโจซองมาช้านาน ครั้นเห็นว่าโจซองจะแพ้แก่สุมาอี้เราจะเข้าด้วยสุมาอี้ นานไปสุมาอี้ก็จะหาเลี้ยงเราไม่ ถึงมาทว่าโจซองจะเปนประการใด เราจำจะไปหาโจซองจึงจะควร ซินเปเห็นชอบด้วย จึงพาสุมาเล่าจี๋กับทหารประมาณห้าสิบคนไปฆ่าคนที่รักษาประตูนั้นเสีย ก็หนีไปหาโจซอง ทหารซึ่งรักษาประตูก็เอาเนื้อความไปแจ้งแก่สุมาอี้ ๆ รู้ดังนั้น คิดเกรงว่าฮวนห้อมทหารโจซองจะหนีตามไปด้วย จึงให้ทหารไปหาตัวฮวนห้อม
ฝ่ายฮวนห้อมเห็นสุมาอี้ทำดังนั้น จึงปรึกษาด้วยลูกชายว่าเราจะคิดประการใด ลูกชายจึงว่า โจซองนายเราไปตามเสด็จ ซึ่งเราจะเข้าคบคิดกับสุมาอี้นั้นหาควรไม่ เราจะหนีออกไปทางประตูทิศใต้ไปตามนายเราจึงจะควร ฮวนห้อมเห็นชอบด้วย จึงขี่ม้าออกมาทางประตูทิศใต้ เห็นประตูปิดอยู่ แลไปเห็นสูหวนเปนบ่าวของตัวอยู่ก่อนได้มาเปนนายประตู จึงชูไม้จดหมายรับสั่งให้ดูแล้วจึงว่า นางกวยทายเฮามีรับสั่งใช้ให้เราไปเปนการเร็ว ท่านเร่งเปิดประตูให้เรา
สูหวนจึงว่า ข้าพเจ้าขอดูรับสั่งก่อน ฮวนห้อมจึงว่า เจ้าเปนบ่าวเราอยู่ก่อน ข้อราชการถึงเพียงนี้หาควรที่จะหนักหน่วงเราให้ช้าไม่ สูหวนก็เปิดประตูให้ ฮวนห้อมออกไปนอกประตูแล้วจึงว่า สุมาอี้คิดขบถแล้วเจ้าอย่าอยู่เลยมาไปด้วยเราเถิด สูหวนได้ยินดังนั้นก็ตกใจ เห็นว่าตัวเปิดประตูให้ฮวนห้อมออกไปนั้นผิด วิ่งตามไปจะจับตัวฮวนห้อมก็มิทัน นายประตูจึงไปแจ้งความแก่สุมาอี้ ว่าฮวนห้อมหนีไปแล้ว
สุมาอี้ได้ยินดังนั้นก็ตกใจ จึงปรึกษากับเจียวเจ้ว่า การเราทำทั้งนี้คนข้างนอกจะรู้ก็เพราะฮวนห้อมหนีออกไป เจียวเจ้จึงว่า ถึงคนข้างนอกจะรู้ก็จะกลัวอันใด เราเร่งรักษาเมืองให้มั่นคงเถิด สุมาอี้จึงให้หาเค้าอิ๋นต้านท่ายทหารโจซองสองคนมาสั่งว่า ท่านเร่งไปบอกแก่โจซองว่า เราทำการทั้งนี้หาได้คิดทำร้ายแก่เจ้าแผ่นดินแลโจซองไม่ ท่านอย่าแคลงเลย เราเห็นว่าทหารสมัคพรรคพวกท่านมากนัก ละไว้นานไปเกลือกจะเปนอันตราย เราทำทั้งนี้หวังจะยกทหารสมัคพรรคพวกพี่น้องของท่านมาเปนของหลวง สั่งแล้วให้เค้าอิ๋นต้านท่ายออกไป สุมาอี้เกรงว่าโจซองจะมิฟังคำเค้าอิ๋นต้านท่าย จึงให้หาอินต้ายบกทหารผู้ใหญ่เปนคนสนิธซองโจซองมา จึงใช้ให้เจียวเจ้แต่งหนังสือเรื่องราวเหมือนสั่งแก่เค้าอิ๋น ต้านท่ายนั้นส่งให้อินต้ายบก จึงสั่งซ้ำว่าท่านเร่งไปบอกแก่โจซองว่า เรากับเจียวเจ้ได้ให้สัตย์สาบาลต่อกัน เราคิดอ่านทำการทั้งนี้หาทำอันตรายแก่ครอบครัวบุตรภรรยาของโจซองไม่ ทำแต่พอจะยกเอาทหารของพี่น้องโจซองมาเปนของหลวง อินต้ายบกรับหนังสือแล้วก็ลาออกไป
ฝ่ายโจซองขี่ม้าไล่เนื้อเล่นในกลางป่า มีทหารไปบอกว่า บัดนี้ในเมืองเกิดวุ่นวาย สุมาอี้ใช้ให้คนถือหนังสือเรื่องราวมาถวายพระเจ้าโจฮอง จะว่าเนื้อความประการใดมิได้แจ้ง โจซองได้ยินดังนั้นก็ตกใจ ลงจากหลังม้ามาเฝ้าพระเจ้าโจฮอง แลไปเห็นห้องหวุนถือหนังสือหมอบอยู่หน้าที่นั่ง โจซองจึงรับเอาหนังสือส่งให้คนอื่นอ่านถวาย
ในเรื่องราวนั้นว่า ข้าพเจ้าสุมาอี้ได้ตามเสด็จพระองค์มาแต่เมืองเสียวตั๋ง ทำราชการมาช้านานแล้ว เมื่อพระบิดาของพระองค์จะดับสูญให้หาพระองค์กับข้าพเจ้าแลโจซองเข้าไปเฝ้าในที่บันทมซึ่งประชวรอยู่นั้น จึงยื่นพระหัตถ์มาลูบหลังข้าพเจ้า แล้วฝากพระองค์แลบ้านเมืองแก่ข้าพเจ้าแลโจซอง บัดนี้ข้าพเจ้าเห็นโจซองหารำลึกถึงพระบิดาพระองค์ซึ่งฝากฝังนั้นไม่ ทำการทั้งนี้เห็นจะคิดขบถต่อแผ่นดิน จึงตั้งให้เตียวต๋องคนสนิธเปนที่เต้าก๋ำเข้าเฝ้าข้างในได้ ให้คอยฟังความลับทั้งปวง แล้วให้รักษาพระแสงแลตราหยกสำหรับกษัตริย์ ครั้งก่อนโจซองทูลยุยงให้ขับมเหษีซ้ายขวาพระบิดาของพระองค์ผิดแผกกันจนตายเสียองค์หนึ่ง ก็ได้ความแค้นเคิองถึงพระญาติวงศ์ บัดนี้การแผ่นดินทั้งปวงก็มิได้พิททูลพระองค์เลย แม้จะให้ล้างคนโทษถึงตายก็มิได้ทูล ก็สั่งให้ฆ่าเสียตามอำเภอใจ
อนึ่งพี่น้องแลทหารพรรคพวกโจซองคุมเหงขุนนางผู้ใหญ่ผู้น้อยแลราษฎรทั้งปวงได้ความเดือดร้อนเปนอันมาก โจซองทำทั้งนี้หาคิดถึงคำพระบิดาของพระองค์ซึ่งฝากไว้ไม่เลย อันตัวข้าพเจ้าหาลืมคำสั่งพระบิดาของพระองค์ไม่ ข้าพเจ้ากับเจียวเจ้สุมาหูรำลึกถึงคุณพระบิดาของพระองค์ซึ่งชุบเลี้ยงมาแต่ก่อน จึงปรึกษาพร้อมกันจัดแจงให้ทหารไปรักษาจวนโจซองแลจวนพี่น้องโจซอง ข้าพเจ้าจึงเข้าไปทูลเนื้อความทั้งนี้แก่พระมารดาของพระองค์ ๆ ก็เห็นชอบด้วย จึงให้ข้าพเจ้าทำเรื่องราวทั้งนี้มาทูลแก่พระองค์ ข้าพเจ้าจึงให้ห้องหวุนเอาเรื่องราวมาถวาย ขอให้พระองค์ถอดโจซองโจอี้โจหุ้นออกจากที่ แล้วให้ยกเอาทหารทั้งปวงไปเปนหลวง แต่ข้าพเจ้าคอยหาช่องมาพึ่งมาได้ทีครั้งนี้ ข้าพเจ้าจึงคิดอ่านทำการทำนุบำรุงพระองค์ ข้าพเจ้าก็ยกกองทหารมารักษาอยู่ณะเชิงสะพานแพตำบลลกโหคอยดูผิดแลชอบ
พระเจ้าโจฮองได้ฟังดังนั้นจึงตรัสแก่โจซองว่า ท่านจะคิดประการใด โจซองแจ้งดังนั้นตกใจนัก หน้าเผือดไม่มีเลือด อ่อนระทวยไปทั้งตัว จึงเหลียวหน้ามาปรึกษาแก่โจอี้ว่า ความทุกข์มีมาถึงเราครั้งนี้ เราจะคิดอ่านแก้ไขประการใด โจอี้จึงว่า ข้าพเจ้าได้ห้ามท่านแต่ก่อนท่านก็ขืนทำตามอำเภอใจ ได้ผิดแล้วข้าพเจ้าจะรู้ที่จะคิดประการใด สุมาอี้คนนี้มีสติปัญญาความคิดมากนัก จนถึงขงเบ้งซึ่งเปนคนดีหลักแหลมนักก็หามีชัยชนะแก่สุมาอี้ไม่ เราพี่น้องเท่านี้จะรู้ที่คิดอ่านแก้ไขประการใด ควรที่จะมัดตัวเข้าไปหาเขายอมให้ทำโทษเห็นจะรอดชีวิต ว่ายังมิทันจะสิ้นคำ พอซินเปสุมาเล่าจี๋ไปถึง โจซองจึงถามถึงการในเมือง ทหารสองคนก็เล่าการในเมืองให้ฟังแล้วจึงว่า เขารักษาเมืองครั้งนี้มั่นคงนัก เหมือนหนึ่งตีปลอกเหล็กรัดถัง ฝ่ายตัวสุมาอี้ก็คุมทหารเปนอันมากมารักษาอยู่เชิงสะพาน ท่านอย่าเพ่อเข้าไปเลย เร่งคิดกลอุบายแก้ไขตัวเถิด
พอฮวนห้อมควบม้าไปถึงเข้า โจซองถามถึงการเมือง ฮวนห้อมจึงว่า สุมาอี้คิดขบถแล้ว ท่านเร่งเชิญเสด็จไปเมืองฮูโต๋เถิด จะได้เกลี้ยกล่อมทหารจัดแจงศัสตราวุธได้พร้อมแล้วจะได้ยกมาทำการแก่สุมาอี้ โจซองจึงว่า ขุนนางมาทั้งนี้ครอบครัวบุตรภรรยาอยู่ในเมืองสิ้นทุกคน อันจะคิดทำดังนั้นหาได้ไม่ ฮวนห้อมจึงว่า ท่านกลัวบุตรภรรยาจะเปนอันตรายจึงไม่คิดการสงคราม จะ ยอมเข้าไปหาข้าศึก คิดอ่านทั้งนี้หารักชีวิตไม่เลย รักบุตรภรรยายิ่งกว่าชีวิตอีกเล่า ข้าพเจ้าหาเห็นด้วยไม่ เปนธรรมดาชาติทหารหารักชีวิตผู้อื่นไม่ คิดแต่จะรักษาชีวิตตัวไว้ให้ได้ โจซองก็ไม่ฟังคำฮวนห้อม คิดถึงตัวร้องไห้นํ้าตาไหลลงอาบหน้า
ฮวนห้อมจึงว่า แต่นี่ไปเมืองฮูโต๋มิสู้ไกลนัก ไปประมาณสักสองยามก็จะถึง ที่นั้นเข้าปลาอาหารก็มาก จะเลี้ยงทหารได้สักสองเดือนกว่า จะเตรียมการพร้อมจะได้อยู่ ท่านเร่งคิดเถิดอย่าช้าเลยจะเสียการ โจซองจึงว่า การครั้งนี้เปนการใหญ่ เร่งรีบนักจะเสียการ เราจะขอตรึกตรองให้ลเอียดก่อน อยู่สักครู่หนึ่งเค้าอิ๋นต้านท่ายมาถึงจึงว่าแก่โจซองว่า สุมาอี้กระทำครั้งนี้หาทำอันตรายแก่ท่านไม่ ทำแต่พอจะยกเอาทหารของท่านแลทหารของพี่น้องท่านไปเปนหลวง โจซองหาเห็นด้วยไม่ก็นิ่งอยู่ แล้วอินต้ายบกทหารคนสนิธของโจซองไปถึงจึงแจ้งเนื้อความว่า สุมาอี้กับเจียวเจ้ตั้งสัตย์สาบาลกันคิดอ่านกระทำการครั้งนี้ มิได้ทำอันตรายแก่ท่าน แล้วเจียวเจ้มีหนังสือมาถึงท่านให้มอบทหารทั้งปวงให้แก่สุมาอี้ ฝ่ายตัวท่านอย่าวิตกเลยหาเปนไรไม่ ให้เร่งเข้าไปหาบุตรภรรยาเถิด โจซองเห็นด้วยก็ค่อยคลายใจ
ฮวนห้อมก็เตือนว่า การร้อนถึงเพียงนี้แล้วยังจะฟังคำคนอื่นอีกเล่า ไม่คิดอ่านแก้ตัวจะบ่ายหน้าเข้าไปหาความตายอีกเล่า ฝ่ายโจซองเวลากลางคืนวันนั้นให้เสร้าโศกนัก คิดอ่านหาอุบายซึ่งจะแก้ตัวก็ไม่เห็นช่องเลย ชักกระบี่ออกถือไว้เปนทุกข์ทอดใจใหญ่น้ำตาไหลลงอาบหน้า คิด ๆ ไปแต่เวลาคํ่าจนสว่างก็ไม่เห็นอุบายเลย ฮวนห้อมจึงเตือนว่า คิดมาแต่หัวคํ่าจนรุ่งแล้ว เห็นอุบายที่จะแก้ไขประการใดจงเล่าให้ข้าพเจ้าฟังจะได้คลายใจ โจซองได้ยินดังนั้นทิ้งกระบี่ลงเสียแล้วจึงว่า เราไม่ยกทัพไปให้ลำบากทหารแล้ว จะถอดเราเสียจากที่ก็ตามเถิด เราจะได้นั่งนอนกินให้สบาย
ฮวนห้อมได้ยินดังนั้นก็ร้องไห้ด้วยเสียงอันดัง แล้วเดิรออกมาจากที่นั้นจึงว่า โจจิ๋นพ่อโจซองอวดตัวว่าเปนคนมีสติปัญญา มีบุตรสามคนก็ไม่สั่งสอนให้มีความรู้วิชาการเลย เหมือนหมูแลกระบือ ว่าแล้วก็ร้องไห้ เค้าอิ๋นต้านท่ายจึงเข้าไปว่าแก่โจซองว่า ถ้าท่านยอมแล้วจงเร่งให้คนถือตราสำหรับที่เข้าไปมอบให้สุมาอี้ให้สิ้นสงสัย โจซองได้ยินดังนั้นจึงส่งตราให้เค้าอิ๋นต้านท่าย มีสมุห์บาญชีคนหนึ่งชื่อเอียวจ๋งเห็นดังนั้นก็ร้องไห้เข้าฉุดตราไว้แล้วว่า ท่านทิ้งทหารทั้งปวงเสียจะมัดตัวเข้าไปรับอาญาเขา ข้าพเจ้าเห็นว่าไม่พ้นที่ตายกลางตลาดเลย โจซองจึงว่า สุมาอี้เปนคนดีเห็นจะไม่เสียวาจาสัตย์ ว่าแล้วก็ยื่นตราให้แก่เค้าอิ๋นต้านท่ายแล้วสั่งว่า ท่านจงเอาไปส่งให้สุมาอี้อย่าให้มีความแคลงเรา เค้าอิ๋นต้านท่ายก็กลับเข้าไปเมือง ฝ่ายโจซองจึงค่อยตามไป
ครั้งนั้นทหารทั้งปวงเห็นโจซองไม่มีตราสำหรับที่แล้ว ก็หนีกระจัดกระจายไป ยังเหลือแต่พี่น้องสามคนกับขุนนางซึ่งเปนคนสนิธพากันกลับเข้าไปในเมือง ครั้นถึงเชิงสะพานแพก็เข้าไปหาสุมาอี้ ๆ จึงว่า เชิญท่านพี่น้องสามคนไปเรือนเถิด แต่ขุนนางซึ่งเปนพรรคพวกมานั้นสุมาอี้ก็สั่งให้เอาไปจำไว้ณคุก โจซองพี่น้องสามคนเดิรไปหามีผู้ใดติดตามไม่เลย ครั้นฮวนห้อมไปถึงเชิงสะพาน สุมาอี้นั่งอยู่บนหลังม้าแลเห็นฮวนห้อมเข้ามาก็ชี้มือแล้วร้องว่า ท่านฮวนห้อมทำไมจึงมาทำข้าอย่างนี้ ฮวนห้อมมิรู้ที่จะตอบก็ก้มหน้าไปบ้าน ฝ่ายสุมาอี้ก็คอยรับเสด็จอยู่ที่นั้น ครั้นพระเจ้าโจฮองมาถึง สุมาอี้เชิญเสด็จเข้าไปในวัง บ้านโจซองพี่น้องสามคนนั้นอยู่เรียงกันมามีกำแพงล้อมเปนอันเดียวกัน สุมาอี้จึงใช้ให้ทหารปิดประตูลั่นกุญแจเสียทุกประตู จึงสั่งชาวบ้านซึ่งอยู่นอกกำแพงบ้านโจซองนั้นเปนแปดร้อยเศษ ว่าท่านทั้งปวงรักษาให้มั่นคง ถ้าโจซองแลน้องโจซองหนีไปได้ ชาวบ้านจะเปนโทษถึงตาย โจอี้เห็นโจซองเปนทุกข์นักจึงว่า เข้าสเบียงในเรือนเราก็สิ้นแล้ว ท่านจงให้มีหนังสือไปถึงสุมาอี้ขอยืมเข้ากิน ถ้าสุมาอี้ให้เข้าแก่เราก็เห็นว่าสุมาอี้จะไม่ทำอันตรายแก่เรา โจซองเห็นชอบด้วย จึงทำหนังสือส่งให้ชาวบ้านซึ่งรักษาถือไปให้แก่สุมาอี้ ๆ ก็ให้ทหารคุมเข้าสารร้อยถังมาส่งให้ณบ้านโจซอง ๆ ก็คลายใจจึงว่าแก่น้องทั้งสองว่า สุมาอี้หาทำอันตรายแก่เราไม่ จริงแล้ว
ฝ่ายสุมาอี้จึงสั่งให้ทหารจับตัวเตียวต๋อง ซึ่งโจซองตั้งให้เปนเต้าก๋ำกรมวังนั้นไปเฆี่ยนถามเอาเนื้อความว่า ได้คบคิดกับโจซองจะทำการขบถต่อแผ่นดินหรือไม่ ครั้นเฆี่ยนถามเต้าก๋ำรับเปนสัตย์ว่า ข้าพเจ้าได้คบคิดทำการขบถกับโจซองจริง ฝ่ายทหารซักถามว่าคิดการขบถแต่สองคนนี้ดอกหรือ เรายังหาเห็นจริงไม่ เต้าก๋ำซัดว่าเมื่อคิดกันนั้นโฮอั๋นคนหนึ่ง เตงเหยียงคนหนึ่ง หลีซินคนหนึ่ง เตงปิดคนหนึ่ง ปิดห้วนคนหนึ่ง ขุนนางห้าคนนี้ได้คิดการด้วยข้าพเจ้ากับโจซอง สุมาอี้ให้ทหารไปจับตัวมาถามทั้งห้าคนก็รับเปนสัตย์ แล้วจึงให้การว่า ได้สัญญากันว่าอีกสามเดือนจึงจะทำการ สุมาอี้สังให้จำคาตรึงตะปูให้มั่นทั้งห้าคน
สุหวนนายประตูว่าแก่สุมาอี้ว่า ฮวนห้อมลวงข้าพเจ้าให้เปิดประตูว่ามีรับสั่งใช้ ออกไปได้แล้วกล่าวโทษว่าท่านเปนขบถ สุมาอี้จึงว่ามันเปนขบถเองซิกลับมากล่าวโทษว่าเราเปนขบถอีกเล่า ว่าแล้วสั่งให้ทหารให้จับฮวนห้อมกับพรรคพวกแลโจซองพี่น้องไป สั่งให้ทหารจำไว้ในคุก สุมาอี้จึงปรึกษาขุนนางทั้งปวงว่า อ้ายคิดมิชอบเหล่านี้รับเปนสัตย์แล้วจะเอาไว้มิได้ ขุนนางทั้งปวงเห็นชอบด้วย สุมาอี้ก็สั่งให้เอาคนโทษทั้งปวงประมาณพันหนึ่ง ไปฆ่าเสียทั้งโคตรที่กลางตลาด แล้วก็สั่งให้ขนทรัพย์สิ่งของเข้าพระคลังหลวง
มีนางคนหนึ่งเปนบุตรแฮฮัวเหลง เปนเมียโจวุนซกน้องโจซอง โจวุนซกตายนานแล้ว นางนั้นเปนหม้ายมีบุตรชายคนหนึ่ง ครั้งหนึ่งบิดาจะให้มีผัวใหม่ นางมิยอมสบถสาบาลว่าไม่มีผัวอีก แล้วก็เชือดใบหูเสียหน่อยหนึ่ง ครั้นโจซองเปนโทษ บดากลัวจะพลอยเปนโทษด้วย จึงจะให้ลูกสาวมีผัวนางกีมํยอม จึงเอามีดเช้อดปลายจมูกเสียหน่อยหนึ่งประสงค์จะให้เสียโฉม คนในเรอนเห็น ดังนั้นก็ตกใจจึงว่า เปนธรรมดาคนทั้งปวงจะแต่งรูปโฉมให้งาม ทำไมเจ้าจง มาทำให้เวทนาดังนี้ นางจึงว่า เราทำทั้งนี้ประสงค์จะไม่มีผัวแล้ว
คนทั้งปวงจึงว่า โจซองเปนโทษบิดากลัวว่าจะพลอยเปนโทษด้วย จึงจะให้เจ้ามีผัวหวังจะให้พ้นจากเกี่ยวข้องกับโจซอง นางจึงตอบว่า ประเพณีลูกผู้หญิงเมื่อยังหาสามีมิได้ก็ตั้งอยู่ในบังคับบัญชาของบิดา ถ้ามีสามีแล้วก็ตั้งอยู่ในบังคับสามี ถ้าสามีได้ยศศักดิ์เปนสุขก็ได้เปนสุขด้วยสามี ถ้าสามีประกอบไปด้วยทุกข์ก็ให้สู้ทุกข์สู้ยากด้วยสามี เมื่อยังมีชีวิตอยู่รักใคร่ร่วมสุขร่วมทุกข์ฉันใด สามีตายแล้วให้รักใคร่ร่วมสุขร่วมทุกข์ดังนั้น โจซองมีบุญซิพึ่งบุญเขามา ครั้นเขาเปนโทษจะเอาตัวหนีออกหากดังนี้เห็นเปนคนอกตัญญูหารู้คุณเขาไม่ เหมือนสัตว์เดียรัจฉาน ความอันนี้ก็แจ้งไปถึงสุมาอี้ ๆ คิดว่าใจคนสัตย์ซื่ออย่างนี้หายากนัก ถึงว่าบิดาชั่วมารดาดีควรเราจะขอเอาบุตรมาเลี้ยงไว้ จะให้ต่อแซ่โจสืบไป สุมาอี้ก็ขอบุตรชายนางนั้นมาเปนบุตรเลี้ยง
เจียวเจ้จึงเข้าไปว่าแก่สุมาอี้ว่า พรรคพวกโจซองยังหาสิ้นไม่ สุมาเล่าจี๋กับซินแปสองคนนี้ฆ่านายประตูเสียแล้วหนีไปหาโจซอง ยังเอียวจ๋งคนหนึ่ง ครั้งเมื่อโจซองส่งตราให้เอามามอบท่าน เอียวจ๋งฉุดไว้ สามคนนี้ควรจะเอาโทษ สุมาอี้ตอบว่า สามคนนี้ดีสัตย์ซื่อต่อนาย อย่าทำอันตรายแก่เขาเลย ควรจะให้เปนขุนนางคงที่ เราได้ชุบเลี้ยงเขาก็มีกตัญญูรู้คุณเรา สุมาอี้ก็ให้เอาสามคนนั้นมาตั้งเปนขุนนางคงที่เก่า สามคนก็ทำคำนับแล้วก็ลาออกไป ซินเปคิดถึงความหลังแล้วทอดใจใหญ่ จึงว่าแก่สุมาเล่าจี๋เอียวจ๋งว่า ถ้าเรามิฟังคำพี่เราที่ไหนเราจะรอดชีวิต ว่าแล้วต่างคนต่างไปเรือน
ฝ่ายสุมาอี้จึงเขียนหนังสือเกลี้ยกล่อมแขวนไว้ทุกประตูเมือง ในหนังสือนั้นว่า แต่บันดาพรรคพวกโจซองซึ่งหนีอยู่บ้านใดตำบลใด ให้คืนเข้ามาอยู่ที่เย่าเรือนให้หมดเราไม่เอาโทษแล้ว ถ้าเปนขุนนางแลทหารให้เข้ามาคงที่ รับราชการตามตำแหน่ง ถ้าเปนราษฎรให้กลับมาอยู่บ้านเรือน ทำมาหากันตามภูมิ์ลำเนา
ฝ่ายพระเจ้าโจฮองจึงตั้งสุมาอี้ให้เปนที่มหาอุปราช มีเครื่องยศเก้าสิ่งตามบันดาศักดิ์ สุมาอี้ก็มิรับ พระเจ้าโจฮองก็มอบที่แก่สุมาอี้อีกสองครั้ง สุมาอี้จึงรับที่เปนมหาอุปราช พระเจ้าโจฮองจึงสั่งให้สุมาอี้กับบุตรว่าราชการบ้านเมือง ฝ่ายสุมาอี้สืบสาวหาพรรคพวกโจซองในเมืองนั้นเห็นสิ้นแล้ว ยังแต่แฮหัวป๋าซึ่งเปนเชื้อสายโจซอง ๆ ตั้งให้เปนเจ้าเมืองฮองจิ๋ว ได้ว่ากล่าวหัวเมืองทั้งปวงซึ่งขึ้นเมืองฮองจิ๋วด้วย สุมาอี้คิดว่า ถ้าแม้แฮหัวป๋ารู้ว่าโจซองเปนอันตราย มันก็จะคิดแก้แค้น จะพลอยให้ทหารทั้งปวงได้ความยาก คิดแล้วให้ต้านท่ายถือตรารับสั่งให้หาตัวแฮหัวป๋า
ฝ่ายแฮหัวป๋ารู้ว่าโจซองเปนอันตรายเสียแล้ว คิดถึงตัวนักจะทำการแก้ตัว จึงเกณฑ์ทหารได้สามพัน ก็จัดแจงนายทัพนายกองเตรียมการซึ่งจะยกไปตีเมืองลกเอี๋ยง กวยหวยเปนเจ้าเมืองเก่ารู้ดังนั้นก็พาทหารสมัคพรรคพวกของตัวยกมาตีแฮหัวป๋า กวยหวยถือทวนขี่ม้าควบเข้าไปร้องด่าแฮหัวป๋า ว่ามึงเปนเชื้อพระวงศ์ ควรหรือมาคิดขบถต่อแผ่นดิน แฮหัวป๋าก็ร้องด่า ว่ามึงได้พึ่งบุญปู่ย่าตายายของกูมาก็ได้อยู่เย็นเปนสุข อ้ายสุมาอี้มันคิดกำจัดแซ่โจเสียสิ้น มึงยังเห็นชอบด้วยอีกเล่า มึงนี้มิเปนพวกอ้ายขบถแล้วหรือ กวยหวยได้ฟังดังนั้นก็โกรธนัก ขี่ม้ารำทวนเข้าไป แฮหัวป๋ารำง้าวเข้าสู้กันได้ประมาณสิบเพลง กวยหวยเสียทีก็ควบม้าหนี แฮหัวป๋าได้ทีก็ไล่ติดตามไป
ฝ่ายต้านท่ายซึ่งสุมาอี้ใช้ให้คุมทหารถือหนังสือให้ไปหาตัวแฮหัวป๋าพอยกไปถึง ครั้นรู้ว่าแฮหัวป๋ากับกวยหวยรบกันก็ตีกระหนาบเข้าไปช่วยกวยหวย ฝ่ายแฮหัวป๋าเห็นต้านท่ายตีกระหนาบเข้ามาฆ่าทหารล้มตายเปนอันมาก เหลือกำลังที่จะต้านทานก็พาทหารที่เหลือตายหนีไปเมืองฮันต๋งสามิภักดิ์เข้าไปเปนข้าพระเจ้าเล่าเสี้ยน นายด่านจึงให้ม้าใช้เข้าไปแจ้งแก่เกียงอุยผู้รักษาเมืองฮันต๋ง เกียงอุยสงสัยนักจึงใช้ให้ทหารไปซักไซ้หาความจริง ได้ความจริงแล้วก็พาแฮหัวป๋าเข้ามาหาเกียงอุย กระทำคำนับแล้วแฮหัวป๋าก็ร้องไห้ เล่าความแค้นซึ่งสุมาอี้ฆ่าโจซองเสียนั้นทุกประการ เกียงอุยได้ฟังดังนั้นจึงว่า ท่านมาทางไกลนักสามิภักดิ์มาเปนข้าพระเจ้าเล่าเสี้ยนครั้งนี้ไม่เสียที ด้วยพระเจ้าเล่าเสี้ยนเปนเชื้อวงศ์กษัตริย์ ว่าแล้วชวนแฮหัวป๋ากินโต๊ะด้วยกัน จึงถามว่าอ้ายสุมาอี้พ่อลูกว่าราชการเมืองอยู่นั้น ท่านยังได้ยินคิดอ่านจะทำเปนเสี้ยนหนามกับเมืองเสฉวนหรือไม่
แฮหัวป๋าจึงว่า อ้ายเฒ่าศัตรูแผ่นดินคนนี้ บัดนี้ข้าพเจ้าเห็นมันยังคิดอ่านจะทำขบถแก่พระเจ้าโจฮองอยู่ ยังไม่สำเร็จความคิด ซึ่งจะคิดทำการกับเมืองอื่นเห็นยังไม่ได้ ข้าพเจ้าเห็นคนดีมีสติปัญญาคุมทหารมากมายมีอยู่สองคน ถ้าสุมาอี้ใช้มาทำการเมืองกังตั๋งเมืองเสฉวนจะเปนอันตราย เกียงอุยจึงถามว่าสองคนนั้นชื่อใด
แฮหัวป๋าบอกว่า คนหนึ่งชื่อจงโฮยบุตรจงฮิวชาวเมืองเองจิ๋ว เมื่ออายุได้เจ็ดขวบบิดาพาไปเฝ้าพระเจ้าโจผี ๆ ให้ว่าเพลงถวาย จงโฮยคนนี้เฉลียวฉลาดนัก ก็ว่าเพลงถวายได้ในทันใด พระเจ้าโจผีก็โปรดปราน ครั้นใหญ่มาบิดาก็สั่งสอนให้รู้ตำราพิชัยสงคราม แล้วศึกษาให้ชำนาญในศิลปศาสตร์สำหรับทหาร เมื่อพระเจ้าโจผีดับสูญแล้วก็ได้เปนที่ปีสูหลวงเจ้ากรมอาลักษณ์มาจนครั้งพระเจ้าโจยอย สุมาอี้กับเจียวเจ้ก็ยำเกรงจงโฮยนัก ยังมีอีกคนหนึ่งชื่อว่าเตงงายบุตรชาวเมืองหงีเอี๋ยง บิดาตายแต่น้อย นํ้าใจห้าวหาญ พอใจจะเปนแม่ทัพแม่กอง แสวงหาวิชาการพิชัยสงครามชำนิชำนาญนัก สุมาอี้นับถิอจึงตั้งให้เปนที่ขำจานกุนจี๋ได้ว่ากล่าวทหารหั้งปวง สองคนนี้แลเห็นหลักแหลมนัก
เกียงอุยได้ฟังดังนั้นก็หัวเราะจึงว่า ข้าพเจ้าพิเคราะห์ดูอ้ายเด็กสองคนนี้ความคิดมันจะต้านทานเราไม่ได้ ว่าแล้วพาแฮหัวป๋าไปเฝ้าพระเจ้าเล่าเสี้ยนเมืองเสฉวน ถวายบังคมแล้วทูลว่า สุมาอี้คิดอ่านกำจัดโจซองเสีย แล้วจะมาทำร้ายแก่แฮหัวป๋า ๆ ก็หนีมาสามิภักดิ์เข้ามาเปนข้าพระองค้ ฝ่ายพระเจ้าโจฮองก็อ่อนแก่ความนัก ข้าพเจ้าเห็นว่าสุมาอี้พ่อลูกทำการทั้งนี้จะชิงเอาราชสมบัติเปนมั่นคง ข้าพเจ้าพิเคราะห์ดูเมืองวุยก๊กเห็นก็ร่วงโรยอยู่แล้ว ข้าพเจ้ารักษาเมืองฮันต๋งมาช้านาน เข้าปลาอาหารก็บริบูรณ์ ทแกล้วทหารก็มีกำลังมากขึ้น ข้าพเจ้าจะขออาสาไปตีเมืองวุยก๊ก จะตั้งให้แฮหัวป๋าเปนทัพหน้าไปทำการเห็นจะได้เปนมั่นคง
หุยวุยเสนาบดีผู้ใหญ่จึงว่า เตียวอ้วนตังอุ๋นมีสติปัญญาฝีมือรบพุ่งก็กล้าเปนทหารเอกของเราก็ตายเสียแล้ว ในเมืองเราหามีคนดีไม่ จะยกไปบัดนี้เห็นจะไม่สำเร็จ อย่าเพ่อเบาแก่ความ ให้ได้ท่วงทีแล้วจึงยกไปทำการ เกียงอุยจึงว่า ท่านว่าทั้งนี้ข้าพเจ้าไม่เห็นด้วย วันคืนปีเดือนล่วงไปไม่หยุดเลย จะคอยท่าให้ได้ทีก็จะแก่เสียเปล่า เมื่อไรจะได้ทีเล่าจึงจะยกไป หุยวุยตอบว่า โบราณท่านกล่าวไว้ว่า แม่ทัพแม่กองผู้จะทำการสงคราม พึงให้พิเคราะห์ดูกำลังความคิดแลฝีมือทหารแลอาวุธของตัวกับข้าศึก ถ้าเห็นชนะฝ่ายเดียวแล้วจงให้ทำการ ถ้าไม่รู้จักหนักเบาเลยเหมือนท่านจะไปทำการครั้งนี้ ถึงท่านมหาอุปราชซึ่งเปนคนดีมีสติปัญญายังมีชีวิตอยู่ก็หาอาจไปทำไม่
เกียงอุยจึงว่า ข้าพเจ้าอยู่ในเมืองฮันต๋งนี้ พิเคราะห์ดูพวกชาวเหนือในเมืองเกี๋ยงเห็นว่าจะมาเข้าเกลี้ยกล่อมข้าพเจ้า ถ้าข้าพเจ้าจะยกไปทำการครั้งนี้จะมีหนังสือให้ไปเกลี้ยกล่อม เมืองเกี๋ยงก็จะยอมมาเข้าด้วยข้าพเจ้า ๆ จะให้เปนทัพหนุน ถ้ายังมิได้เมืองวุยก๊กจะทำหัวเมืองขึ้นทั้งปวงให้อยู่ในเงื้อมมือให้ได้ พระเจ้าเล่าเสี้ยนจึงว่า ถ้าท่านจะอาสาเราไปตีเมืองวุยก๊กครั้งนี้จงตรึกตรองให้ละเอียด ให้ทหารทำการให้เต็มมือให้มีชัยชนะแก่ข้าศึกจงได้อย่าให้เสียทีไป
เกียงอุยก็ทูลลาพาแฮหัวป๋ากลับไปเมืองฮันต๋ง ถึงเมืองแล้วจึงให้ทหารถือหนังสือไปเกลี้ยกล่อมเมืองเกี๋ยง แล้วจึงปรึกษากันว่า เราจะให้กุอั๋นลิหิมสองคนนี้คุมทหารหมื่นห้าพันยกไปตีกวยหวยเมืองเองจิ๋ว ไปตั้งค่ายอยู่เขาก๊กสันเปนสองค่ายทำการไปพลาง เราจึงค่อยยกทัพตามไป ปรึกษาแล้วให้จัดแจงม้าแลเครื่องศัสตราวุธเข้าสเบียง จึงให้กุอั๋นลิหิมยกไป ๆ ถึงเขาก๊กสันก็แยกทหารออกเปนสองกอง ๆ ละเจ็ดพันห้าร้อย ตั้งค่ายกระหนาบเขาก๊กสันไว้ กุอั๋นอยู่ข้างตวันออก ลิหิมอยู่ข้างตวันตก
ฝ่ายทหารกองตะเวน ให้ม้าใช้เอาเนื้อความไปแจ้งแก่กวยหวยว่า เกียงอุยเมืองฮันต๋งให้ยกกองทัพมาตั้งกระหนาบเขาก๊กสันไว้สองค่าย กวยหวยรู้ดังนั้นให้ม้าใช้ถือหนังสือไปแจ้งข้อราชการณเมืองลกเอี๋ยง ฝ่ายต้านท่ายซึ่งถือหนังสือไปหาตัวแฮหัวป๋ายังไม่กลับไป กวยหวยก็ให้ต้านท่านคุมทหารห้าหมื่นยกออกไป กุอั๋นลิหิมเห็นต้านท่ายยกมาก็ยกออกจากค่าย เห็นทหารต้านท่ายมากนักจะต้านทานมิได้ก็พาทหารกลับเข้าค่าย ฝ่ายต้านท่ายก็ให้ทหารตั้งค่ายล้อมไว้ทั้งสองค่าย แล้วเกณฑ์กองทัพให้ไปสกัดต้นทางตัดลำเลียง ฝ่ายกุอั๋นลิหิมอยู่ในค่ายเข้าปลาอาหารขัดสน
กวยหวยยกกองทัพออกไป เห็นต้านท่ายล้อมข้าศึกไว้ได้ดังนั้นดีใจนัก ก็เข้าไปในค่ายจึงว่าแก่ต้านท่ายว่า ข้าศึกนี้ขัดสนน้ำอยู่แล้ว ได้อาศรัยแต่น้ำธารซึ่งไหลออกจากเขา ถ้าเราคิดอ่านปิดธารนํ้าเสียแล้วอย่าให้น้ำไหลลงไปได้ ข้าศึกอดนํ้าแล้วก็ถอยกำลัง เราจึงเข้าหักเอาค่ายเห็นจะได้โดยสดวก ต้านท่ายเห็นชอบด้วยก็เกณฑ์ให้ทหารไปสมทบปิดธารนํ้าเสีย
ลิหิมเห็นทหารอดน้ำนักจึงคุมทหารออกจากค่ายจะไปตักน้ำ ทหารต้านท่ายก็รบสกัดไว้ ลิหิมเห็นเหลือกำลังก็พาทหารกลับเข้าไปในค่าย ฝ่ายกุอั๋นเห็นทหารหยากน้ำนักแล้วก็ยกทหารมา พาลิหิมออกไปเปนสองกองจะไปตักนํ้า ทหารต้านท่ายตีสกัดไว้ไปไม่ได้ก็พากันกลับเข้าค่าย ลิหิมจึงปรึกษาว่านิ่งอยู่ดังนี้ก็ไม่ได้จำจะยกหนีไป กุอั๋นไม่ยอมจึงว่า ซึ่งจะยกทัพกลับไปนั้นเห็นไม่ชอบ เราจำจะคอยท่าทัพเกียงอุยซึ่งจะยกตามมา ลิหิมจึงว่าเมื่อไรจะมาเล่า เขาปิดทางน้ำเสียแล้ว ถ้าจะอยู่ฉนี้จะพากันอดน้ำตายเสียสิ้น ท่านมิไปแล้วเราจะไป ว่าแล้วก็ชวนทหารไปประมาณสี่สิบคน ครั้นเวลากลางคืนก็ตีออกไป ทหารต้านท่ายก็รบสกัดไว้ฆ่าฟันทหารลิหิมตายสิ้น
ฝ่ายตัวลิหิมถูกอาวุธเจ็บชํ้าเปนหลายแห่งหนีออกไปได้ ขี่ม้าไปตามเชิงเขาเสสันเวลากลางคืนมืดนัก หารู้ที่จะหานํ้ากินไม่ ได้กินแต่นํ้าค้าง อดอาหารไปถึงสองวันจึงพบกองทัพเกียงอุย ลงจากม้าแล้วเข้าไปหาเกียงอุยจึงแจ้งเนื้อความทั้งปวงให้ฟัง เกียงอุยจึงว่ามิใช่ว่าข้าจะนอนใจ เตรียมกองทัพแล้วจะรีบยกมา ช้าอยู่ทั้งนี้เพราะคอยท่ากองทัพเมืองเกี๋ยงไม่เห็นมาเลย ว่าแล้วให้ทหารส่งตัวลิหิมไปรักษาตัวณเมืองเสฉวน เกียงอุยจึงว่าแก่แฮหัวป๋าว่า เราคอยท่ากองทัพเมืองเกี๋ยงช้านานแล้วก็ไม่เห็นมาเลย บัดนี้กองทัพซึ่งให้ไปตั้งอยู่ที่เขาก๊กสันนั้นเห็นจะเสียแก่ข้าศึกอยู่แล้ว เราจะคิดอ่านประการใดจึงจะมีชัยแก่ข้าศึก
แฮหัวป๋าจึงว่า ข้าพเจ้าเห็นว่ากองทัพเมืองเองจิ๋วยกออกไปล้อมลิหิมกุอั๋นอยู่แล้ว ถ้าเรายกไปเข้าทางเขางิวเทาสันหลังเมืองเองจิ๋วตีเข้าไป กวยหวยต้านท่ายก็จะยกกองทัพกลับมาสู้กับเรา กองทัพกุอั๋นก็จะมิได้เปนอันตราย เกียงอุยได้ยินดังนั้นก็มีความยินดีนักจึงชมว่า ท่านคิดอุบายดังนี้เห็นจะมีชัยชนะเปนแท้ ก็เร่งรีบยกกองทัพไปตามคิดกันนั้น
ฝ่ายต้านท่ายจึงปรึกษาแก่กวยหวยว่า ลิหิมหนีไปได้แล้ว จะไปบอกแก่เกียงอุย ๆ รู้ข่าวว่าเรายกกองทัพมาล้อมอยู่ที่นี่เห็นจะยกทัพตีเข้ามา ทางเขางิวเทาสันมั่นคง ขอให้ท่านยกทัพไปสกัดอยู่ตำบลเตียวซุยเปนต้นทางอย่าให้ส่งลำเลียงได้ ข้าพเจ้าจะยกทัพไปตีเกียงอุยซึ่งตีถลำเข้ามาถึงเขางัวเทาสันนั้น ถ้าเกียงอุยรู้ว่าเราสกัดตัดทางลำเลียง ก็จะตกใจแตกหนีไปเปนมั่นคง กวยหวยเห็นชอบด้วยก็ยกไปตามคิดกันขึ้น
กองสอดแนมให้ม้าใช้มาบอกแก่เกียงอุยว่ากองทัพเมืองเองจิ๋วยกออกมา เกียงอุยขึ้นม้าถือทวนเร่งรีบพาทหารเข้าไป ต้านท่ายแลเห็นเกียงอุยจึงร้องว่า กูรู้อยู่แล้วว่ามึงจะยกหลีกเข้ามาทางนี้กูจึงยกออกมารับ ว่าแล้วก็ขี่ม้ารำง้าวเข้าไป เกียงอุยรำทวนเข้ารบกับต้านท่ายได้สามเพลง ต้านท่ายก็หนีพากองทัพขึ้นไปบนเขางิวเทาสัน เกียงอุยก็ไม่ตามขึ้นไปตั้งค่ายอยู่ที่เชิงเขา ก็ให้ทหารไปร้องท้าทายต้านท่ายเร่งยกมารบกัน ต้านท่ายก็ยกทหารลงมารบกับเกียงอุยเปนหลายเวลามิได้แพ้ชนะกัน
แฮหัวป๋าจึงว่าแก่เกียงอุยว่า เรารบกันมาก็หลายเวลาอยู่แล้ว ไม่แพ้ไม่ชนะกัน จะอยู่นานนักก็ไม่ได้เกรงข้าศึกจะคิดกลอุบายทำร้ายแก่เรา ขอให้ท่านล่าทัพไปก่อนเถิด จะได้คิดกลอุบายอื่นให้มีชัยชนะจงได้
ม้าใช้กองสอดแนมมาบอกว่า กวยหวยยกกองทัพไปตั้งสกัดอยู่ต้นทาง แล้วเห็นจะส่งลำเลียงขัดสน เกียงอุยตกใจนักก็ให้แฮหัวป๋าล่าทัพไปก่อน เกียงอุยจึงยกออกภายหลัง ต้านท่ายรู้ว่าเกียงอุยล่าทัพหนีแล้ว ก็จัดแม่ทัพแม่กองออกเปนห้ากองให้ไล่ตีกระหนาบไปข้างละสองกอง ตัวก็ติดตามไปข้างหลัง
ฝ่ายเกียงอุยอยู่รั้งท้ายก็รบต้านทานไว้ ต้านท่ายก็หักโหมเข้าไปมิได้ ก็รีบยกทหารหนีไป ฝ่ายกวยหวยก็ยกทหารเข้าตีสกัดไว้ เกียงอุยก็กระโจมตีพาทหารหักออกไปได้ ทหารเกียงอุยล้มตายเปนอันมาก ซึ่งยังเหลืออยู่นั้นน้อยกว่าที่ตายอีก เกียงอุยพาทหารไปปะกองทัพสุมาสูบุตรสุมาอี้
เมื่อแรกเกียงอุยยกไปตีเมืองเองจิ๋ว กวยหวยจึงให้มีหนังสือขอกองทัพ สุมาอี้จึงให้สุมาสูบุตรยกมาเปนคนห้าหมื่น สุมาสูรู้ว่าเกียงอุยรบอยู่กับกวยหวยแล้วก็ยกไปสกัดอยู่ต้นทาง สุมาสูคนนี้หน้ากลมริมฝีปากหนาใบหูใหญ่หางตาข้างขวามีปมใหญ่เท่าผลส้มมะแป้น มีโลมาอยู่สี่สิบห้าสิบเส้น ครั้นแลเห็นกองทัพเกียงอุยยกมา ก็ขึ้นม้ารำง้าวออกไป
เกียงอุยแลเห็นโกรธนักร้องว่าอ้ายเด็กน้อยเท่านี้ ควรหรือองอาจมาสู้กู ว่าแล้วก็ควบม้าเข้ารบกับสุมาสู ๆ สู้ได้สามเพลงเห็นเหลือกำลังก็พาทหารหนีไป เกียงอุยก็พาทหารไปถึงด่านแฮบังก๋วนเปนด่านเมืองเสฉวน ทหารก็เปิดประตูรับเกียงอุยเข้าไปแล้วก็ปิดประตูเสีย สุมาสูกลับตามไปก็ให้ทหารทำลายประตู เมื่อขงเบ้งจะใกล้ตายนั้นได้สอนทหารให้ยิงหน้าไม้คนหนึ่งยิงทีเดียวได้สิบลูก ทหารซึ่งอยู่บนหอรบก็ยิงหน้าไม้ลงไปเหมือนห่าฝน ถูกทหารสุมาสูตายเปนอันมาก ครั้นสุมาสูเสียทหารมากมายแล้วก็ยกทัพกลับไปเมือง
ฝ่ายกุอั๋นซึ่งรักษาค่ายอยู่ริมเขาก๊กสันนั้นครั้นลิหิมหนีไปแล้ว คอยหากองทัพหนุนก็ไม่เห็น ทหารขัดสนด้วยนํ้านัก ครั้นจะหักออกก็มิได้ จึงเปิดประตูค่ายพาทหารมายอมเข้าด้วยกวยหวย ฝ่ายเกียงอุยยกทัพไปทำการครั้งนั้นเสียทหารมากมายนัก ครั้นกลับไปเมืองฮันต๋งก็ให้ซ่อมแปลงกำแพงแลประตูหอรบซึ่งชำรุดนั้นให้มั่นคง ฝ่ายสุมาสูกลับไปถึงเมืองลกเอี๋ยงแล้ว เข้าไปแจ้งข้อราชการแก่บิดา
ครั้งนั้นพระเจ้าโจฮองเสวยราชย์ได้สิบสามปี (พ.ศ. ๗๙๔) พอถึงเดือนสิบสุมาอี้ก็ป่วยหนัก เห็นจะไม่รอดแล้วจึงให้หาสุมาสูสุมาเจียวบุตรทั้งสองเข้าไปถึงเตียงที่นอน จึงว่าบิดาได้เปนที่มหาอุปราชว่าราชการทั้งแผ่นดินโดยสัตย์โดยธรรม หาได้คิดคดต่อแผ่นดินไม่ คนทั้งปวงยังมาแกล้งว่าเปนขบถต่อแผ่นดิน เราอาศรัยสัตย์สุจริตรักษาตัวหาเปนอันตรายไม่ บัดนี้บิดาจะตายแล้ว เจ้าจะเปนข้าราชการสืบไป จงตั้งใจสัตย์ซื่อสามิภักดิ์ต่อเจ้าแผ่นดินกว่าจะสิ้นชีวิต ทำการสิ่งใดอย่าเบาแก่ความ จงตรึกตรองให้ละเอียดแล้วจึงทำ พอสิ้นคำเท่านั้นก็ตาย สุมาสูสุมาเจียวเอาเนื้อความไปกราบทูลว่าบิดาข้าพเจ้าตายแล้ว พระเจ้าโจฮองก็สั่งให้เจ้าพนักงานทำการศพสุมาอี้ตามขนบธรรมเนียมมหาอุปราช ให้เชิญศพไปฝังไว้ณกุฏิ์ จารึกอักษรไว้ตามประเพณี แล้วตั้งสุมาสูเปนที่เสนาบดีผู้ใหญ่ สุมาเจียวเปนเตียวกี๋เซียงจงกุ๋น ได้ว่ากล่าวทหารทั้งปวง
ฝ่ายพระเจ้าซุนกวนอยู่ณเมืองกังตั๋ง ตั้งให้ซุนเต๋งบุตรนางซีฮูหยิน เปนไทจู๋ ครั้นซุนเต๋งตายแล้วตั้งซุนโฮบุตรนางฮองฮูหยินเปนที่ไทจู๋ อยู่นานมาซุนโฮวิวาทกับนางกิมก๋งจู๋ผู้เปนพี่สาว นางกิมก๋งจู๋จึงเข้าไปทูลยุยงบิดาให้โกรธถอดซุนโฮเสียจากที ซุนโฮได้ความแค้นเคืองเจ็บอายก็ตรอมใจเปนไข้ตาย พระเจ้าซุนกวนเลี้ยงบุตรนางพัวฮูหยินให้เปนที่ไทจู๋ ครั้งนั้นลกซุนแลจูกัดกิ๋นซึ่งเปนคนดีมีสติปัญญาก็ตายแล้ว มีขุนนางผู้หนึ่งชื่อจูกัดเก๊กว่าราชการใหญ่น้อยทั้งปวง
เมื่อเดือนสี่ขึ้นคํ่าหนึ่งปีแล้วไปนั้น บังเกิดเหตุพายุใหญ่คลื่นในแม่นํ้าแลทะเลก็กำเริบนัก เกิดน้ำใหญ่ท่วมไปในเมืองกังตั๋ง นํ้าลึกถึงแปดศอก พายุก็ถอนเอาต้นสนใหญ่ซึ่งปลูกอยู่หน้ากุฏิ์ซึ่งฝังศพซุนเซ็ก ลอยขึ้นไปในอากาศ ต้นสนธิ์ก็ตกลงริมประตูเมืองกังตั๋ง ปลายลงปักดินอยู่ พระเจ้าซุนกวนเห็นประหลาทดังนั้นหาแจ้งว่าจะดีหรือร้ายไม่ ก็เปนทุกข์พระทัย จึงประชวรมาช้านานประมาณขวบหนึ่ง โรคนั้นกำเริบขึ้นเห็นจะไม่รอดอยู่แล้ว จึงให้หาจูกัดเก๊กกับลิต้ายเปนขุนนางผู้ใหญ่สองคนเข้ามาถึงที่บันทม แล้วฝากฝังบ้านเมืองบุตรแลภรรยาประชาราษฎร แล้วก็สิ้นใจตาย เมื่อตายนั้นเดือนหก (พ.ศ. ๗๙๕) อายุพอได้เจ็ดสิบเอ็ดปี เสวยราชย์ได้ยี่สิบสี่ปี
จูกัดเจ๊กกับขุนนางผู้ใหญ่ผู้น้อยทั้งปวงก็ให้ซุนเหลียงเสวยราชย์แทนพระบิดา พระเจ้าซุนเหลียงก็ให้แต่งการเชิญศพไปฝังที่ตำบลเตียวเหลงตามประเพณี แล้วให้จารึกอักษรว่าที่ฝังศพพระเจ้าไต้ฮ่องเต้
มีคนเอาเนื้อความไปแจ้งแก่สุมาสูเมืองลกเอี๋ยงว่า พระเจ้าซุนกวนตายแล้ว สุมาสูแจ้งดังนั้นจึงปรึกษาขุนนางผู้ใหญ่ผู้น้อยทั้งปวงว่า เราจะยกทัพไปตีเอาเมืองกังตั๋งจะเห็นประการใด เหาตวนที่ปรึกษาจึงว่ายังหาเห็นทีที่จะได้ไม่ ด้วยเมืองกังตั๋งนี้มีแม่น้ำกั้นอยู่เปนที่คับขัน ข้าศึกที่จะไปทำการยากนัก กษัตริย์แต่ก่อนหลายพระองค์มาแล้วยกกองทัพไปตีก็หาได้ไม่ ซึ่งจะยกทัพไปทำการครั้งนี้ข้าพเจ้าหาเห็นด้วยไม่ บ้านเมืองของใคร ๆ ก็รักษาอยู่เห็นจะเปนสุขกว่า ถ้าได้ทีแล้วยกไปตีจึงจะมีชัยชนะ สุมาสูจึงว่า ซึ่งจะยับยั้งสงบอยู่ให้ได้ทีนั้น อายุเราจะยืนสักกี่ร้อยปีจึงจะได้ทีเล่า สุมาเจียวน้องสุมาสูจึงว่า ซุนกวนซิตายแล้ว ซุนเหลียงได้สมบัติแทนบิดา อายุก็น้อยทั้งความคิดก็อ่อน ถ้าเรายกไปทำการเห็นจะได้ฝ่ายเดียว สุมาสูเห็นชอบด้วยจึงใช้ให้อองซองเปนนายทหารใหญ่คุมทหารสิบหมื่น ให้บู๊ขิวเขียมคุมทหารสิบหมื่น ให้สุมาเจียวผู้น้องเปนแม่ทัพหลวงยกไปตีเมืองกังตั๋ง เมื่อยกทัพครั้งนั้นเดือนสิบสอง ครั้นยกกองทัพไปถึงแดนเมืองกังตั๋งแล้ว สุมาเจียวจึงให้หานายทัพนายกองทั้งปวงมาปรึกษาว่า หัวเมืองกังตั๋งทั้งปวงเห็นมั่นคงนักแต่เมืองตังหิน ด้วยหน้าเมืองนั้นมีป้อมใหญ่กระหนาบอยู่ทั้งซ้ายขวา ซึ่งจะหักเข้าไปนั้นยากนัก เราจำจะจัดแจงให้ดี ว่าแล้วสั่งให้อองซองบูขิวเขียมสองนายให้คุมทหารคนละสามหมื่นเปนปีกซ้ายขวา จึงสั่งว่าอย่าเพ่อตีก่อน ต่อกองทัพหลวงทัพหน้าปีกซ้ายปีกขวาพร้อมกันแล้วจึงจะให้ช่วยกันระดมตีทีเดียว แล้วให้อ้าวจุ๋นเปนทัพหน้าคุมทหารห้าหมื่น จึงสั่งว่าท่านยกไปถึงตีนท่าแล้วให้ทำสะพานแพข้ามแม่นํ้า ไปได้แล้วจัดทหารออกเปนสองกองเร่งเข้าตีป้อมซ้ายขวา ถ้าตีได้แล้วจะมีความชอบนัก อ้าวจุ๋นก็ยกไป
ฝ่ายจูกัดเก๊กเมืองกังตั๋งแจ้งว่าสุมาเจียวเมืองวุยก๊กยกทัพมา จึงให้หาขุนนางผู้ใหญ่ผู้น้อยที่ปรึกษาทั้งปวงเข้ามาพร้อมกันจึงว่า สุมาเจียวยกทัพมาครั้งนี้จะได้ผู้ใดออกไปต้านทาน เตงฮองทหารผู้ใหญ่จึงว่าเมืองตังหินนี้เปนกำลังเมืองกังตั๋ง ด้วยเข้าปลาอาหารทั้งปวงก็บริบูรณ์ แล้วก็มีป้อมค่ายมั่นคงเปนที่คับขัน ถ้าเมืองตังหินเสียแล้วเห็นว่าเมืองบู๊เฉียงก็จะเปนอันตราย ควรเราจะรักษาเมืองตังหินไว้ให้มั่นคง
จูกัดเก๊กจึงว่าท่านว่านี้ชอบนัก ท่านจงเปนแม่ทัพเรือคุมทหารสามพันยกไป ลีกีต๋องจูเล่าเบาทหารสามคนนี้คุมทหารคนละหมื่น เปนแม่ทัพบกยกไปเปนสามกอง ตัวข้าพเจ้าจะยกทัพหลวงหนุนไป เมื่อจะยกเข้าตีนั้นมีประทัดสัญญา ถ้าได้ยินเสียงประทัดก็ให้แม่ทัพแม่กองเร่งยกเข้าตีให้พร้อมกันทั้งบกทั้งเรือ เตงฮองก็ยกทัพเรือสามสิบลำคุมทหารสามพันยกไปเมืองตังหิน ลีกีต๋องจูเล่าเบาคุมทหารคนละหมื่นเปนทัพบกยกไปเมืองตังหิน จูกัดเจ๊กก็ยกทัพหลวงหนุนไป
ฝ่ายอ้าวจุ๋นทัพหน้าสุมาเจียวทำสะพานข้ามกองทัพไปถึงฝั่งแล้ว ก็ใช้ให้หวนแก ฮั่นจ๋งคุมทหารเข้าตีป้อมซ้ายขวา นายทหารรักษาป้อมขวาชื่อเล่าเลียก ป้อมซ้ายชื่อจวนเต๊ก ป้อมสองอันนี้สูงใหญ่มั่นคงนัก หวนแกกับฮั่นจ๋งจะหักเข้าไปก็มิได้ก็ถอยออกมาตั้งค่ายอยู่ เล่าเลียกจวนเต๊กเห็นทหารเข้ามามากนัก จะเปิดประตูป้อมออกไล่ตีมิได้ ก็ตั้งมั่นอยู่ในป้อม ครั้งนั้นเปนเทศกาลหนาว อ้าวจุ๋นก็ชวนนายทัพนายกองทั้งปวงมาเสพย์สุราอยู่ในค่าย กองคอยเหตุจึงให้ม้าใช้ไปบอกว่า กองทัพเรือเมืองกังตั๋งยกมาเปนเรือสามสิบลำ อ้าวจุ๋นก็ออกไปนอกค่ายแลไปเห็นกองทัพแต่ไกล ประมาณดูก็เห็นว่าเรือลำหนึ่ง จะบันทุกทหารได้แต่ร้อยหนึ่ง จึงกลับเข้ามาในค่ายแล้วบอกแก่นายทัพนายกองว่า เรือสามสิบลำจะบันทุกทหารได้ประมาณสามพัน เราหาพอที่จะกลัวไม่ ว่าแล้วสั่งให้ทหารรักษาค่าย ฝ่ายตัวกลับมานั่งเสพย์สุรากับนายทัพนายกองอีก ก็เมาสุราทั้งบ่าวแลนาย
ฝ่ายเตงฮองแม่ทัพเรือก็ให้เทียบเรือเข้าตลิ่ง แลไปเห็นคนในค่ายเลินเล่อหารักษาค่ายไม่ เห็นได้ทีแล้วจึงประกาศแก่ทหารทั้งปวงว่า เราเปนชาติทหารตั้งใจแต่จะหาความชอบใส่ตัว เราเร่งทำความชอบให้ได้วันนี้ ว่าแล้วก็สั่งทหารทั้งปวงให้ถอดหมวกแลเสื้อออกทุกคน ห้ามอย่าให้ถืออาวุธยาว ให้ถือแต่กระบี่แลดาบ ฝ่ายทหารในค่ายแลเห็นดังนั้นก็หัวเราะเล่นมิได้ระวังตัว เตงฮองก็จุดประทัดสัญญาสามนัด แล้วถือดาบสองมือโดดขึ้นจากเรือวิ่งตรงเข้าไปในค่าย ทหารทั้งปวงก็วิ่งตามพากันแหกเข้าค่ายได้ ฮั่นจ๋งก็ถือทวนวิ่งออกมาแทงเตงฮอง ๆ หลบได้ก็ฟันด้วยดาบถูกท้องฮั่นจ๋งล้ม เตงฮองก็เข้าตัดเอาสีสะ ฝ่ายหวนแกแลเห็นฮั่นจ๋งตายก็โกรธนัก ถือง้าววิ่งเข้าไปแทงเตงฮองพลาดไปหว่างรักแร้ เตงฮองหนีบเอาง้าวไว้ หวนแกก็วิ่งหนี เตงฮองก็ขว้างด้วยดาบถูกแขนซ้ายหวนแกก็ล้มลง เตงฮองก็สะอึกเข้าไปแทงด้วยทวนหวนแกก็ตาย ทหารเตงฮองสามพันก็ไล่ฆ่าฟันทหารอ้าวจุ๋น ๆ ขี่ม้าพาทหารแหกค่ายหนีไป ครั้นถึงสะพานแพทหารทั้งปวงกลัวตายก็วิ่งชิงเบียดเสียดกันข้ามไป คนลงมากเหลือกำลังสะพานแตกแพก็ขาดล่ม ทหารก็ตายในนํ้าเปนอันมาก อ้าวจุ๋นเสียทหารตายในค่ายแลในนํ้าประมาณสองส่วนยังเหลืออยู่สักส่วนหนึ่ง เสียม้าแลศัสตราวุธเครื่องอุปโภคบริโภคเปนอันมาก ก็พาทหารที่เหลือตายหนีไปหาสุมาเจียว ๆ ได้แจ้งเนื้อความแล้วตรองดูการเห็นจะทำการสืบไปนั้นขัดสนนักก็ล่าทัพกลับไปเมือง
ฝ่ายจูกัดเก๊กแม่ทัพแม่กองทั้งปวงยกมาถึงเมืองตังหินแล้ว เห็นเตงฮองทำการมีชัยชนะก็ให้ปูนบำเหน็จรางวัลแก่นายทัพนายกองแลทหารเปนอันมาก แล้วจึงปรึกษากับขุนนางทั้งปวงว่า สุมาเจียวยกทัพมาทำแก่เราครั้งนี้เสียทีแล้วล่าทัพหนีไปเมือง เราได้ทีแล้วจะยกตามไปตั้งค่ายประชิดอยู่ข้างทิศใต้ แล้วให้มีหนังสือไปถึงเกียงอุยให้ยกกองทัพมาตีกระหนาบข้างฝ่ายเหนือ เห็นจะได้เมืองลกเอี๋ยงโดยสะดวก ได้แล้วจะแบ่งแผ่นดินแดนเมืองคนละครึ่ง ว่าแล้วก็เร่งเกณฑ์ทหารให้ได้ยี่สิบหมื่นก็ยกไปตีเมืองวุยก๊ก ไปถึงกลางทางบังเกิดควันพลุ่งขึ้นจากแผ่นดินให้มืดนัก นั่งอยู่ใกล้กันก็ไม่เห็นตัว เจียวเอี๋ยนที่ปรึกษาคนหนึ่งจึงว่า การประหลาทเกิดดังนี้ดีร้ายจะเสียแม่ทัพ ขอให้ท่านล่าทัพกลับไปเมืองกังตั๋งเถิด อย่าไปตีเมืองจุยก๊กเลย
จูกัดเก๊กได้ยินดังนั้นก็โกรธหนักจึงว่า เราจะทำการใหญ่ให้มีชัย ท่านมาว่าให้ร้ายแก่เราดังนี้จะให้นายทัพนายกองแลทหารทั้งปวงเสียน้ำใจ ว่าแล้วก็สั่งให้เอาตัวเจียวเอี๋ยนไปฆ่าเสีย นายทัพนายกองชวนกันขอโทษจูกัดเก๊กก็ให้ แต่ถอดเสียจากขุนนางให้เปนไพร่ แล้วก็เร่งยกทัพไป เตงฮองจึงว่าแก่จูกัดเก๊ก ว่า ข้าพเจ้าพิเคราะห์ดูเห็นด่านซินเสียนี้มั่นคงนัก เปนที่สำคัญเมืองวุยก๊ก ถ้าเราตีได้แล้วสุมาสูก็จะตกใจ เราจึงจะตีต่อเข้าไปก็เห็นจะได้โดยสดวก จูกัดเก๊กเห็นชอบด้วย ก็ให้เร่งยกทัพไปทางด่านซินเสีย
ทหารตะเวนด่านจึงเอาเนื้อความไปแจ้งแก่เตียวเต๊กนายใหญ่ผู้อยู่รักษาด่านว่า กองทัพฝ่ายเมืองกังตั๋งยกมามากนัก เตียวเต๊กเห็นเหลือกำลังจะออกตีมิได้ก็ให้ปิดประตูด่านตั้งมั่นรักษาอยู่ จูกัดเก๊กให้ตั้งค่ายล้อมไว้ แล้วให้ม้าใช้ถือหนังสือไปถึงเกียงอุยเหมือนคิดมานั้น เตียวเต๊กก็ให้ม้าใช้ถือหนังสือไปแจ้งข้อราชการณเมืองลกเอี๋ยง
งีสงที่ปรึกษาคนหนึ่งจึงว่าแก่สุมาสูว่า ครั้งนี้จูกัดเก๊กมาล้อมด่านซินเสีย ด่านนั้นก็มั่นคงผู้คนอยู่รักษาก็เข้มแขงเห็นจะไม่เปนอันตราย เรานิ่งเสียก่อนเถิดอย่าเพ่อแต่งกองทัพออกไปช่วยเลย จูกัดเก๊กยกทัพมาเปนทางไกลนักจะได้สเบียงอาหารมาสักกี่มากน้อย หน่อยหนึ่งก็จะสิ้นสเบียงอาหารก็จะล่าทัพกลับไปเอง เมื่อล่าทัพหนีไปเราจึงจะยกทัพไล่ติดตามตีเห็นจะได้ชัยชนะฝ่ายเดียว ข้อหนึ่งข้าพเจ้าเกรงข้างฝ่ายเหนือเกียงอุยจะยกลงมาเปนทัพกระหนาบ ขอให้แต่งกองทัพไปป้องกัน สุมาสูเห็นชอบด้วย ก็ให้สุมาเจียวคุมทหารไปช่วยกวยหวยรักษาเมืองเองจิ๋ว จึงใช้บู๊ขิวเขียมกับอ้าวจุ๋นคุมทหารยกไปทางด่านซินเสีย จึงสั่งว่าท่านคอยดูรู้ว่าทัพจูกัดเก๊กยกหนีแล้ว จะเร่งรีบทหารไล่ตามตีจงสามารถ
ฝ่ายจูกัดเก๊กก็สั่งทหารว่า เร่งหักเข้าไปจงได้ เร่งให้ทำลายกำแพงทั้งกลางวันกลางคืน ถ้าผู้ใดหลบหลีกแชเชือนมิเปนใจด้วยราชการจะตัดสีสะเสีย ทหารทั้งปวงเร่งรีบทำลายกำแพงทั้งกลางวันกลางคืน ฝ่ายกำแพงด้านเหนือนั้นเห็นจะทำลายเข้าไปได้อยู่แล้ว เตียวเต๊กเห็นดังนั้นจึงคิดกลอุบายแต่งหนังสือให้คนถือไปถึงจูกัดเก๊กว่า ธรรมเนียมเมืองวุยก๊ก ถ้าข้าศึกมาตีแลผู้รักษาเมืองป้องกันไว้ได้ถึงร้อยวันแล้ว ไม่มีกองทัพเมืองหลวงมาช่วยเลย ผู้รักษาเมืองนั้นเห็นเหลือกำลังที่จะต้านทาน ก็พาทหารออกไปยอมเข้าด้วยข้าศึก พี่น้องซึ่งยังอยู่ในเมืองนั้นก็หาเปนโทษไม่ ข้าพเจ้าอุตส่าห์รักษาด่านมาได้ประมาณเก้าสิบวันแล้วก็ไม่เห็นกองทัพมาช่วยเลย ขอให้ท่านงดให้ข้าพเจ้าสักสิบห้าวัน แต่พอข้าพเจ้าจัดแจงการซึ่งจะได้พาทหารออกไปเข้าด้วยท่าน จูกัดเก๊กก็เชื่อ จึงมิให้ทหารทำลายกำแพง
ฝ่ายเตียวเต๊กครั้นลวงจูกัดเก๊กดังนั้นแล้ว ก็เร่งให้แต่งกำแพงด้านเหนือซึ่งยับเยินไปนั้นมั่นคงแล้ว ก็ให้ทหารถืออาวุธไปเตรียมพร้อมอยู่บนเชิงเทิน แล้วเตียวเต๊กจึงร้องว่า สเบียงอาหารของกูยังบริบูรณ์อยู่จะเลี้ยงทหารอีกสักปีหนึ่งกูก็หากลัวไม่ กูจะยอมไปเข้าด้วยเองเหล่าชาติสุนัขเมืองกังตั๋งนั้นมิชอบ จูกัดเก๊กได้ฟังก็โกรธนัก จึงสั่งทหารให้เร่งเข้าทำลายกำแพง ทหารเตียวเต๊กก็ยิงเกาทัณฑ์ลงมาถูกจูกัดเก๊กที่หน้าผาก จูกัดเก๊กตกม้าลง ทหารก็อุ้มเข้าไปในค่าย จูกัดเก๊กม้ความแค้นนัก ก็สังให้ทหารเร่งเข้าทำลายกำแพง
นายหมวดนายกองจึงว่า บัดนี้ทหารทั้งปวงมาอยู่ช้านานนัก กินน้ำกินอาหารผิดสำแดงป่วยเจ็บลงเปนอันมาก ซึ่งท่านจะเข้าไปรบเห็นไม่ได้ท่วงทั จูกัดเก๊กโกรธจึงว่า ถ้าผู้ใดมิเปนใจด้วยราชการบอกป่วยให้เอาตัวไปฆ่าเสีย ทหารทั้งปวงได้ยินดังนั้นก็กลัวความตายก็หนีไปเปนอันมาก ชิวหลิมนายทหารผู้ใหญ่ก็พาทหารพรรคพวกของตัวหนีไปเมืองวุยก๊ก มีทหารเข้าไปบอกจูกัดเก๊กว่าทหารหนี่เบาบางไปแล้ว ชัวหลิมทหารผู้ใหญ่ก็ยกทหารหนีไปด้วย จูกัดเก๊กได้ฟังดังนั้นก็ตกใจ ขี่ม้าไปเที่ยวตรวจตราดูทหารเห็นเบาบางไป ซึ่งยังอยู่นั้นก็เปนไข้พุงโรหน้าบวมผอมเหลืองไปเปนอันมาก ก็สังให้ล่าทัพกลับไปเมืองกังตั๋ง
ฝ่ายกองสอดแนมรู้ดังนั้นก็ให้ม้าใช้ไปแจ้งแก่บู๊ขิวเขียม ๆ ก็เร่งยกกองทัพไล่บุกบันฆ่าทหารจูกัดเก๊กล้มตายเปนมาก ฝ่ายจูกัดเก๊กเสียทัพครั้งนั้นมีความละอายนัก ด้วยหักไปตามอำเภอใจแต่ผู้เดียวก็เสียการ จึงพาทหารซึ่งเหลือตายหนีไปเมืองกังตั๋ง พระเจ้าซุนเหลียงแจ้งว่าจูกัดเก๊กถูกเกาทัณฑ์มาป่วยอยู่ณบ้าน ก็พาขุนนางผู้ใหญ่ผู้น้อยไปเยี่ยม
ฝ่ายจูกัดเก๊กมีความละอายนัก จึงว่ากับขุนนางทั้งปวงว่า ข้าพเจ้าไปทำการทุกครั้งทุกทีมีแต่ชัยชนะ ครั้งนี้เคราะห์ร้ายทั้งตัวก็แทบตาย แล้วก็เสียทหารเปนอันมากได้ความอัปยศนัก เพราะนายทัพนายกองทั้งปวงมิได้เปนใจจึงเสียทีแก่ข้าศึก ถ้าผู้ใดติเตียนนินทาว่าเราเสียทัพ เราจะจับตัวผู้นั้นไปฆ่าเสีย ขุนนางทั้งปวงก็เจ็บใจ ครั้นจะตอบจูกัดเก๊กก็มิได้ด้วยเกรงว่าเปนใหญ่ พระเจ้าซุนเหลียงก็พาขุนนางกลับไป จูกัดเก๊กก็ถอดซุนจุ๋นซึ่งได้คุมทหารรักษาองค์ออกเสียจากที่ จึงตั้งเตียวเอียดกับจูอิ๋นให้เปนนายทหารรักษาองค์ ซุนจุ๋นคนนี้เปนเชื้อพระวงศ์เปนลูกซุนหยงเปนหลานซุนเจ้ง ๆ นี้เปนน้องซุนเกี๋ยนบิดา ซุนกวน ครั้นจูกัดเก๊กถอดเสียจากที่มีความแค้นนัก แต่ว่าไม่รู้ที่จะทำประการใดก็นิ่งอยู่
เตงอิ๋นขุนนางผู้ใหญ่คนหนึ่งมีใจเจ็บแค้นจูกัดเก๊กมาแต่ก่อน ครั้นแจ้งเนื้อความดังนั้นก็ไปหาซุนจุ๋น จึงว่าจูกัดเก๊กคนนี้ได้เปนใหญ่แล้วข่มขี่ขุนนางทั้งปวงนัก ทำการทุกวันนี้ข้าพเจ้าพิเคราะห์ดูเห็นเปนขบถต่อแผ่นดิน ท่านเปนเชื้อพระวงศ์เหตุใดจึงนิ่งเสียไม่คิดอ่านที่จะกำจัดศัตรูราชสมบัติเลย ซุนจุ๋นจึงว่า การอันนี้ข้าพเจ้าคิดมานานอยู่แล้ว แต่ว่าจนใจด้วยหารู้ที่จะปรึกษาผู้ใดไม่ ถ้าได้ท่านเปนเพื่อนคิดแล้วเห็นจะสำเร็จการ ข้าพเจ้าคิดว่าจะพาท่านเข้าไปทูลแก่พระเจ้าซุนเหลียงให้แจ้ง ซึ่งการที่ข้าพเจ้าทำทั้งปวง แล้วจะคิดอ่านจับจูกัดเก๊กท่านจะเห็นประการใด เตงอิ๋นเห็นชอบด้วยก็พากันไปเฝ้า จึงกระซิบทูลความทั้งปวง
พระเจ้าซุนเหลียงจึงว่า การอันนี้ข้าพิเคราะห์เห็นนานอยู่แล้ว แต่ทว่าจนใจหารู้ที่จะทำประการใดไม่ บัดนี้ท่านทั้งสองจงรักภักดีต่อเรา เห็นแก่การแผ่นดินก็เร่งคิดอ่านกำจัดศัตรูแผ่นดินเสียให้จงได้ เตงอิ๋นจึงทูลว่า ขอพระองค์ให้ทหารซึ่งมีฝีมือถืออาวุธไปซุ่มอยู่ในฉากแล้วจึงสั่งว่า ถ้าได้ยินเสียงทิ้งจอกสุราลงแล้วให้ทหารออกมาฆ่าจูกัดเก๊กเสีย ครั้นเตรียมการพร้อมแล้วจึงไปเชิญจูกัดเก๊กมากินโต๊ะ
ฝ่ายจูกัดเก๊กป่วยอยู่ณเรือนให้เดือดร้อนรำคาญใจนัก จึงออกมาว่าราชการ แลไปเห็นผู้หนึ่งนุ่งขาวห่มขาวโพกผ้าขาวเดิรเข้าไปแลปะหน้าโกรธนัก สั่งทหารให้จับเอาตัวไปตีถามเอาเนื้อความ คนนั้นจึงให้การว่าบิดาข้าพเจ้าตาย จะไปนิมนต์หลวงจีนมาทำบุญ ไม่รู้จักว่าจวนท่าน คิดว่าวัด ข้าพเจ้าผิดนักแล้วแต่จะโปรด จูกัดเก๊กโกรธนัก จึงให้หาทหารรักษาประตูเข้ามาถามว่า เหตุใดจึงให้อ้ายคนนี้เข้ามาในบ้าน ทหารซึ่งรักษาประตูประมาณสี่สิบคนให้การว่า ข้าพเจ้าถืออาวุธครบมือรักษาประตูพร้อมหน้ากันอยู่หาเห็นผู้ใดเข้ามาไม่ จูกัดเก๊กก็สั่งให้เอาทหารซึ่งรักษาประตูแลผู้เข้าไปนั้นไปฆ่าเสีย ครั้นเวลากลางคืนรำคาญใจนักนอนไม่หลับ ได้ยินเสียงเหมือนฟ้าผ่า ครั้นออกมาแลดูเห็นอกไก่จวนนั้นขาดออกไปเปนสองท่อนตกใจนัก กลับเข้าไปนอนมิหลับ ปีศาจหลอกหลอนทำเปนลมพัดมาถูกตัว เหลียวไปก็เห็นคนซึ่งฆ่าเสียนั้นไม่มีสีสะ มือหิ้วสีสะเดิรตามกันเข้ามาร้องว่า ท่านจงเอาชีวิตมาให้เรา
จูกัดเก๊กได้ยินดังนั้นกลัวนักก็ดิ้นจนพลัดลงจากเตียง นิ่งไปเปนครู่ ผู้พยาบาลเข้าแก้ฟื้นขึ้น ครั้นเวลาเช้าจูกัดเก๊กออกมาล้างหน้า เหม็นคาวนํ้าในกระถางเปนกลิ่นโลหิตก็โกรธนัก จึงให้คนใช้ไปตักน้ำมาใหม่เปนหลายครั้ง ก็เหม็นคาวเปนกลิ่นโลหิตไปสิ้นทั้งนั้นก็สงสัยใจนัก พอผู้รับสั่งเข้ามาบอกว่า พระเจ้าซุนเหลียงให้เชิญท่านไปกินโต๊ะ จูกัดเก๊กก็ขึ้นเกวียนมีทหารแห่หน้าหลังจะเข้าไปเฝ้า สุนัขเหลืองซึ่งเลี้ยงไว้ณเรือนนั้นก็กัดเอาเสื้อจูกัดเก๊กคร่าไป แล้วร้องประดุจหนึ่งเสียงร้องไห้ จูกัดเก๊กหลากใจตวาดสุนัขเสียแล้วก็ไปหน่อยหนึ่ง จึงแลเห็นควันเพลิงพลุ่งขึ้นมาจากแผ่นดิน เปนเหตุประหลาทเหมือนครั้งเมื่อไปทัพ ก็ประหลาทใจอีกครั้งหนึ่ง เตียวเอียดทหารคนสนิธเห็นดังนั้นก็ให้สติว่า ซึ่งมีรับสั่งให้ท่านเข้าไปกินโต๊ะเลี้ยงครั้งนี้ หารู้จักเหตุหนักแลเบาไม่เลย ขอให้ท่านตรึกตรองจงดีก่อนอย่าเพ่อเบาความ จูกัดเก๊กได้ยินก็ให้กลับเกวียนไปบ้าน เตงอิ๋นกับซุนจุ๋นรู้ว่าจูกัดเก๊กกลับไป ก็ขับม้าทันเกวียนเข้าจึงว่า พระเจ้าซุนเหลียงระลึกถึงท่านมหาอุปราชนักจึงให้เชิญเข้าไปกินโต๊ะ ท่านจะกลับไปไหนเล่า จูกัดเก๊กจึงว่า ข้ามาถึงนี่แล้วให้ปวดท้องเปนกำลัง เห็นจะเฝ้าไม่ได้ข้าจึงกลับไปบ้าน
เตงอิ๋นจึงว่า แต่ท่านมหาอุปราชไปทัพกลับมาแล้วยังไม่ได้เข้าไปเฝ้าเลย พระเจ้าซุนเหลียงเอาพระทัยไต่ถามอยู่เนือง ๆ แจ้งว่าท่านคลายแล้ว จึงให้เชิญเข้าไปกินโต๊ะหวังจะได้ปรึกษาราชการแผ่นดิน ได้เข้ามาถึงนี่แล้ว อุตส่าห์แขงใจเข้าไปเฝ้าสักหน่อยหนึ่งเถิด ให้พระเจ้าซุนเหลียงดีพระทัย จูกัดเก๊กได้ยินดังนั้นก็หายสงสัย จึงเข้าไปเฝ้า เตียวเอียดทหารก็ตามเข้ามาด้วย
พระเจ้าซุนเหลียงกระทำคำนับจูกัดเก๊กแล้วเชิญให้นั่งเก้าอี้ จึงเชิญให้เสพย์สุรา จูกัดเก๊กระวังตัวอยู่จึงทูลว่า ข้าพเจ้าป่วยอยู่เสพย์สุราไม่ได้ ซุนจุ๋นจึงว่า ข้าพเจ้าเห็นมหาอุปราชกินยาดองสุราอยู่อัตรา อย่าให้ขัดพระอัชฌาสัยเลย ใช้ให้บ่าวไปเอายาดองมากินแต่พอใช้ชอบพระอัชฌาสัย จูกัดเก๊กก็ให้คนไปเอายาดองมากิน พระเจ้าซุนเหลียงเห็นจูกัดเก๊กกินสุรายาดองเมามึนตัวแล้ว จึงกลับเอาเนื้อความซึ่งพระบิดาฝากฝังบ้านเมืองแลพระองค์นั้นมาพูดให้จูกัดเก๊กไว้ใจ ซุนจุ๋นก็เข้าไปในฉากถอดเสื้อออกเสีย แล้วแต่งตัวให้มั่นคงเปนทีจะเข้ารบศึกแล้วถือกระบี่ออกมาจึงร้องว่า มีรับสั่งให้เราฆ่าอ้ายจูกัดเก๊กขื่งเปนศัตรูแผ่นดินให้สิ้นชีวิต จูกัดเก๊กตกใจมือจับกระบี่ขยับตัวจะลุกขึ้นสู้ ซุนจุ๋นก็ฟันจูกัดเก๊กสีสะขาดตกลง เตียวเอียดก็รำง้าวเข้ามาแทงถูกมือซุนจุ๋น ๆ ฟันถูกไหล่เตียวเอียด ทหารซึ่งถืออาวุธตระเตรียมอยู่ในฉาก จึงกรูออกมาเข้ากลุ้มรุมกันแทงฟันเตียวเอียดตาย ซุนจุ๋นสั่งทหารให้ไปจับบุตรภรรยาจูกัดเก๊กกับเตียวเอียด แลให้ริบพัสดุทองเงินเข้าไปเปนของหลวง ครั้นสั่งแล้วจึงให้ทหารเอาเสื่อพันศพจูกัดเก๊กเตียวเอียดไปทิ้งเสียนอกกำแพงเมืองข้างทิศใต้
ฝ่ายภรรยาจูกัดเก๊กให้เปนทุกข์หนักอกหนักใจนัก แลไปเห็นหญิงคนใช้ซึ่งปีศาจจูกัดเก๊กมาเข้ามีกลิ่นตัวเหม็นโลหิตเดิรเข้าไปในเรือน จึงถามว่าตัวมึงถูกอะไรจึงเหม็นคาวโลหิต หญิงนั้นก็เหลือกตาแล้วโลดขึ้นไปนั่งบนขื่อ จึงร้องว่า กูนี้คือจูกัดเก๊ก พอทหารไปถึงเข้าก็ล้อมเรือนไว้ไล่จับมัดตัวภรรยาจูกัดเก๊กแลคนในเรือนได้แล้วริบพัสดุเงินทอง เอาคนทั้งปวงไปฆ่าเสียกลางตลาด สิ่งของทั้งปวงเอาเข้าไปเปนหลวงสิ้น ครั้งนั้นเดือนสิบสอง พอพระเจ้าซุนเหลียงเสวยราชย์ได้สองปี (พ.ศ. ๗๙๖) เมื่อซุนจุ๋นฆ่าจูกัดเก๊กเสียดังนั้น พระเจ้าซุนเหลียงก็ตั้งให้เปนที่มหาอุปราชว่าราชการแผ่นดินทั้งปวง
ฝ่ายเกียงอุยทหารเมืองเสฉวน ครั้นแจ้งหนังสือจูกัดเก๊กก็ดีใจนัก จึงเอาเนื้อความมาทูลพระเจ้าเล่าเสี้ยน แล้วทูลลาจะยกกองทัพไปตีเม็องวุยก๊ก พระเจ้าเล่าเสี้ยนก็ยอม เกียงอุยกะเกณฑ์ทหารยี่สิบหมื่น ให้เลียวฮัวเปนปีกซ้าย เตียวเอ๊กเปนปีกขวาให้ยกไปหน้า ให้แฮหัวป๋าเปนที่ปรึกษาในกองหลวง เตียวหงีเปนทัพหลังคุมลำเลียง จึงให้ยกกองทัพไปทางด่านแฮเบงก๋วน ยกทัพครั้งนี้พระเจ้าเล่าเสี้ยนเสวยราชย์ได้สิบหกปี (พ.ศ. ๗๘๓) เกียงอุยจึงปรึกษาด้วยแฮหัวป๋าว่า เรายกกองทัพไปครั้งก่อนเสียทีแก่ข้าศึก ครั้งนี้ทหารก็มากเครื่องศัสตราวุธก็พร้อม เราจำจะคิดอ่านทำการให้สามารถ ท่านจะคิดทำประการใดจึงจะมีชัยชนะแก่ข้าศึก
แฮหัวป๋าจึงว่า หัวเมืองขึ้นวุยก๊กข้างฝ่ายเหนือเห็นแต่หัวเมืองอันหนำนี้มีเข้าปลาอาหารบริบูรณ์ ถ้าเราตีได้จะได้เปนกำลังเลี้ยงทหาร เมื่อเรายกไปครั้งก่อนเสียทีแก่เขา ด้วยกองทัพมิพร้อมทัพเมืองเกี๋ยงก็มามิทัน ครั้งนี้ขอท่านให้มีหนังสือไปให้ยกกองทัพมาทางเซ็กเอ๋ง ให้มาบัญจบทัพเราณเมืองตองเต๋งพร้อมกัน แล้วเราจะยกไปตีเมืองอันหนำ
เกียงอุยได้ฟังดังนั้นก็มีความยินดี จึงให้จัดแจงคุมเอาเพ็ชร์แลเงินทองแพรกระบวรอย่างดีเปนเครื่องราชบรรณาการไปถึงปีต๋องเจ้าเมืองเกี๋ยงให้ยกกองทัพมาช่วย ปีต๋องเจ้าเมืองบ้านนอกได้บรรณาการดีใจนัก จึงเกณฑ์กองทัพห้าหมื่น ให้โงโหเสียวกั้วสองคนเปนแม่ทัพหน้า ตัวปีต๋องเปนแม่ทัพหลวงยกไปเมืองตองเต๋ง
ฝ่ายกวยหวยเจ้าเมืองเองจิ๋วแจ้งว่าเกียงอุยยกทัพมา ก็ให้ม้าใช้ถือหนังสือไปแจ้งข้อราชการณเมืองลกเกี๋ยง สุมาสูจึงปรึกษาขุนนางทั้งปวงว่า กองทัพเกียงอุยยกมาครั้งนี้ ผู้ใดจะอาสาออกไปต้านทาน ชิจิดขุนนางผู้ใหญ่คนหนึ่งจึงว่าข้าพเจ้าจะขออาสาออกไป สุมาสูแจ้งอยู่แต่ก่อนว่าชิจิดเปนคนดีมีสติปัญญากำลังก็มาก แล้วห้าวหาญในการสงคราม ครั้นได้ยินชิจิดรับอาสาดังนั้นดีใจนัก จึงให้ชิจิดเปนทัพหน้า สุมาเจียวเปนแม่ทัพหลวง คุมทหารยกไปถึงตองเต๋ง ชิจิดถือขวานขี่ม้าคุมทหารออกไป เกียงอุยใช้ให้เลียวฮัวคุมทหารออกรบ เลียวฮัวถือทวนขี่ม้าคุมทหารออกไปสู้กับชิจิดได้สามเพลง ทวนพลัดตกจากมือเสียทีก็ชักม้าหนีไป เกียงอุยใช้ให้เตียวเอ๊กออกช่วย เตียวเอ๊กถือทวนขี่ม้าออกรบกับชิจิดได้ประมาณห้าเพลงเหลือกำลังก็หนี ชิจิดได้ทีพาทหารไล่รุกบุกบันฆ่าทหารเกียงอุยตายเปนอันมาก เกียงอุยเห็นทหารระส่ำระสายนักจะต้านทานมิได้ ก็ล่าทัพถอยไปประมาณสามร้อยเส้นก็ตั้งค่ายมั่นอยู่ ฝ่ายสุมาเจียวห้ามทหารไม่ให้ติดตาม ก็สั่งให้ตั้งค่ายมั่นอยู่ที่นั่น
เกียงอุยจึงปรึกษากับแฮหัวป๋าว่า ชิจิดคนนี้มีกำลังมากนัก เราจะคิดอ่านประการใดจึงจะฆ่าเสียได้ แฮหัวป๋าจึงว่า ต่อเวลาพรุ่งนี้เราให้ซุ่มทหารไว้สองฟากทางแล้ว ให้ทหารออกไปรบด้วยชิจิดให้ทำเปนแพ้หนีมา ชิจิดไล่มาเราจึงให้ทหารซึ่งซุ่มไว้ตีวกหลังเข้าเห็นจะจับชิจิดได้เปนมั่นคง
เกียงอุยจึงว่า สุมาเจียวคนนี้เปนบุตรสุมาอี้ เห็นเขาจะชำนาญนักในกลศึก ซึ่งจะล่อลวงดังนั้นเกรงจะไม่สมความคิด ด้วยที่ทางชอบกลนัก เห็นเขาจะไม่ติดตาม พิเคราะห์ดูเห็นทัพเมืองวุยก๊กมาทำการแก่เราแต่ก่อนมักให้กองทัพไปสกัดต้นทางลำเลียง ซึ่งเราจะฆ่าชิจิดในที่รบซึ่งหน้าดังนี้เห็นไม่ได้ ด้วยกำลังก็มากทหารก็มาก เราตั้งมั่นอยู่ในค่ายไม่ออกรบ สุมาเจียวก็จะใช้ชิจิดไปตีลำเลียง เราคิดอ่านลวงชิจิดให้เสียทีแก่เราเมื่อไปตีลำเลียงที่ทางแคบ เห็นจะได้ชัยชนะฝ่ายเดียว แฮหัวป๋าเห็นชอบด้วย
เกียงอุยจึงให้หาเลียวฮัวกับเตียวเอ๊กมาสอนให้ทำกลอุบาย ซึ่งตัวเคยทำด้วยขงเบ้งแต่ก่อนนั้นให้ไปลวงชิจิดแล้วก็ใช้ไป เลียวฮัวกับเตียวเอ๊กก็ไปทำเหมือนความคิดเกียงอุยสั่งมานั้น ฝ่ายเกียงอุยอยู่รักษาค่ายให้ทหารทำขวากกระจับเหล็กรายรอบค่าย แล้วให้ตัดไม้ทำขวากปักรายรอบชั้นนอกเปนอันมาก ฝ่ายชิจิดคุมทหารมาหน้าค่ายเกียงอุยร้องท้าทายทุกวันให้เกียงอุยออกรบ เกียงอุยก็มิได้ออกรบ ครั้นจะเข้าหักชิงเอาค่ายเห็นไม่ได้
กองสอดแนมจึงให้ม้าใช้มาบอกสุมาเจียวว่า ทหารเกียงอุยคุมลำเลียงมาถึงหลังเขาเทียดลองสัน สุมาเจียวจึงปรึกษาด้วยชิจิดว่า เกียงอุยมิได้ออกสู้รบเรา ตั้งมั่นอยู่ในค่ายชรอยจะคอยทัพหนุน เราจำจะให้ไปตัดลำเลียงเสีย เกียงอุยขัดสนลำเลียงลงแล้วเห็นจะหนีเราเปนมั่นคง ท่านจงคุมทหารไปตัดลำเลียงเสียให้จงได้ ชิจิดคุมทหารห้าพันยกไปเวลาพลบคํ่าไปถึงเขาเทียดลองสัน กองสอดแนมก็มาบอกว่า ทหารเกียงอุยประมาณสองร้อยเศษ คุมลำเลียงบันทุกโคยนตร์ประมาณร้อยเศษมาแล้ว ชิจิดก็ให้ทหารซุ่มอยู่สองฟากทาง ตัวเองไปตั้งสกัดอยู่ต้นทาง กองสอดแนมก็ให้ม้าใช้ไปบอกเกียงอุยว่า ชิจิดยกทัพจะไปตีลำเลียงแล้ว เกียงอุยก็ยกทัพมา ครั้นกองลำเลียงไปถึงเข้า ชิจิดก็ให้ทหารโห่ตีกระหนาบเข้าไป ทหารซึ่งคุมลำเลียงมานั้นก็หนีตามทางซึ่งเลียวฮัวเตียวเอ๊กทำกลสั่งให้ไปนั้น ชิจิดก็ให้ทหารสองพันห้าร้อยคุมลำเลียงกลับมา ตัวก็พาทหารสองพันห้าร้อยไล่ตามไป ครั้นไปได้ประมาณร้อยเส้นถึงทางแคบ พอพบเกวียนกลเปนอันมาก ซึ่งเลียวฮัวเตียวเอ๊กทำขวางทางไว้ ก็ให้ทหารลงจากม้าช่วยกันเข็นเกวียนแอบเข้าเสียข้างทาง ทหารก็เข้ากลุ้มรุมช่วยกัน ทหารซึ่งตามมานั้นก็คับคั่งกันอยู่เปนอันมาก แต่พอเกวียนเคลื่อนไหวจากที่ ก็เกิดเพลิงขึ้นในเกวียนเปนพลุพลุ่งออกมา ถูกทหารล้มตายเจ็บปวดเปนอันมาก ชิจิดก็คิดว่าเขาทำกลขวางหน้าไว้แล้ว ครั้นจะกลับไปทางมาเกรงเขาจะซุ่มทหารสกัดไว้ ก็พาทหารหนีไปทางน้อยริมเชิงเขาข้างหนึ่ง พอไปใกล้ถึงปากทางก็พบเกวียนกลแอบอยู่ริมสองฟากทางเปนอันมาก ตกใจนักก็เร่งรีบทหารไปให้พ้น เกวียนก็เกิดเพลิงพลุพลุ่งออกมาจากเกวียนทั้งสองฟากทาง ถูกทหารเจ็บปวดล้มตายมากนัก ชิจิดก็พาทหารซึ่งเหลือตายหนีพ้นไป แล้วได้ยินเสียงประทัดสำคัญ แลไปเห็นเลียวฮัวออกมาข้างซ้าย เตียวเอ๊กออกมาข้างขวา คุมทหารโห่ออกมาตีกระหนาบเข้า ทหารชิจิดก็ล้มตายสิ้น ชิจิดก็ควบม้าหนีไป พบเกียงอุยคุมทหารสกัดทางอยู่ ชิจิดตกใจนัก จะกลับอาวุธเข้าสู้ก็มิทัน เกียงอุยแทงถูกชิจิดตกม้าลง ทหารก็เข้ากลุ้มรุมกันฟันแทงชิจิดตาย
ฝ่ายทหารชิจิดครึ่งหนึ่งซึ่งคุมสำเลียงมานั้นไปพบแฮหัวป๋าเข้า แฮหัวป๋าก็ให้ทหารล้อมไว้ ทหารชิจิดเห็นสู้มิได้ก็ยอมเข้าด้วยแฮหัวป๋า ๆ กับทหารของตัวก็ถอดเอาเสื้อกางเกงทหารชิจิดมาใส่ แล้วให้ทหารถือธงชิจิดนำหน้าพาทหารแลสเบียงตรงเข้าไปค่ายสุมาเจียว ๆ เห็นทหารชิจิดตีลำเลียงได้มาก็เปิดประตูค่ายให้เข้าไป แฮหัวป๋าพาทหารเข้าไปในค่ายแล้วก็ไล่ฆ่าฟันทหารสุมาเจียว ๆ พาทหารหนีออกไปได้ เลียวฮัวกับเตียวเอ็กเร่งรีบมาพบสุมาเจียวก็พาทหารเข้าระดมตี สุมาเจียวต้านทานมิได้ก็หนีไปทางหนึ่งพบทัพเกียงอุยเข้า เกียงอุยก็พาทหารเข้าโจมตี สุมาเจียวมิรู้ที่จะไปก็พาทหารหนีขึ้นไปบนเขาเทียดลองสัน เขานั้นมีทางจำเพาะขึ้นทางเดียว มีห้วงน้ำน้อยอยู่อันหนึ่งพอจะกินได้สักร้อยคน ทหารซึ่งขึ้นไปด้วยสุมาเจียวนั้นประมาณหกพันกินน้ำนั้นก็แห้งสิ้น เกียงอุยจะตามขึ้นไปมิได้ก็ให้ทหารล้อมเชิงเขาไว้ สุมาเจียวเห็นม้าแลทหารอดน้ำนัก ก็เงยหน้าขึ้นดูอากาศแล้วกระทืบเท้าร้องว่า เทพดาไม่เอ็นดูเลย จะให้อดน้ำตายเสียสิ้นแล้วหรือ
อองโถสมุห์บาญชีจึงว่า แต่ครั้งก่อนเกรงกะหยงคนหนึ่ง ยกกองทัพไปรบข้าศึกไม่มีนํ้าจะกิน พบห้วงน้ำอันหนึ่งเข้าหาน้ำมิได้ ก็กราบลงเสี่ยงทายเทพดาก็ได้น้ำกินบริบูรณ์ ท่านขัดสนด้วยน้ำครั้งนี้ขอให้เสี่ยงทายดูเถิด สุมาเจียวเห็นชอบด้วยก็ขึ้นไปถึงห้วงน้ำ กราบลงสามทีแล้วเสี่ยงทายว่า ข้าพเจ้าสุมาเจียวอาสาพระเจ้าแผ่นดินมาปราบปรามข้าศึก ถ้าข้าพเจ้าจะสิ้นชีวิตแล้วขออย่าให้น้ำมีมาเลย ข้าพเจ้าจะได้เชือดคอตายเสีย ทหารทั้งปวงจะยอมเข้าไปหาข้าศึก ถ้าข้าพเจ้ายังจะมีชีวิตอยู่จะได้ทำราชการรักษาแผ่นดินสืบไป ขอใหเทพดาเจ้าบันดาลให้มีนํ้ามาเต็มห้วงนี้เถิด แต่พอสิ้นคำลงก็มีน้ำไหลออกมาเต็มห้วง ทหารแลม้าได้กินบริบูรณ์ไม่รู้สิ้นเลย
ฝ่ายเกียงอุยจึงว่าแก่ทหารทั้งปวงว่า มหาอุปราชล้อมสุมาอี้ไว้ได้ทีหนึ่งก็หาจับตัวได้ไม่ เรายังมีความแค้นอยู่ ครั้งนี้ข้าเห็นสุมาเจียวไม่พ้นมือแล้วจะจับได้เปนมั่นคง
ฝ่ายกวยหวยอยู่ณเมืองเองจิ๋ว ได้แจ้งว่าเกียงอุยล้อมสุมาเจียวไว้ที่เขาเทียดลองสันแล้ว จึงปรึกษากับต้านท่ายว่าจะยกกองทัพไปช่วย ต้านท่ายจึงว่า ซึ่งจะยกไปช่วยนั้นข้าพเจ้าเกรงอยู่ เพราะเกียงอุยยกมาครั้งนี้กองทัพเมืองเกี๋ยงก็มาด้วย ยกมาถึงแดนเมืองอังหนำแล้ว ครั้นรู้ว่าท่านยกมาช่วยสุมาเจียว ก็จะยกเข้าตีเอาเมืองเองจิ๋ว เราจะมิเสียทีหรือ ข้าพเจ้าคิดว่าจะทำลายทัพเมืองเกี๋ยงเสียก่อน จะให้ขุดหลุมกว้างยาวสกัดหน้าเมืองไว้ แล้วข้าพเจ้าจะไปลวงปีต๋องเจ้าเมืองเกี๋ยงให้ยกมาตีเมืองเรา ๆ กำจัดปีต่องเสียได้แล้วจึงจะไปช่วยสุมาเจียวจะมิต้องระวังหลังเลย
กวยหวยเห็นชอบด้วย ก็ให้ด้านท่ายคุมทหารห้าพันไปลวงปีต๋อง ต้านท่ายยกไปใกล้ปีต๋องแล้ว ให้ทหารมัดศัสตราวุธแบกเข้าไปให้ปีต๋อง ต้านท่ายไปถึงปีต๋องแล้วกราบลงร้องไห้จึงว่า ข้าพเจ้าทำราชการด้วยกวยหวยมีความชอบหนักหนา กวยหวยมิได้ยกความชอบข้าพเจ้าเลย ตั้งตัวเปนใหญ่แล้วคิดกำจัดข้าพเจ้าเสียอีกเล่า ข้าพเจ้ามีความน้อยใจนัก จึงสมัคเข้ามาเปนข้าท่าน ด้วยแจ้งอยู่แต่ก่อนว่าท่านมีสติปัญญารู้เลี้ยงคนดี ข้าพเจ้าจึงมาเข้าด้วยท่าน แลซึ่งจะตีเอาเมืองเองจิ๋วเปนพนักงานข้าพเจ้าผู้เดียวมิให้ท่านลำบากเลย ขอให้ยกกองทัพไปในเวลาคํ่าวันนี้เถิด ข้าพเจ้าจะขอไปแก้ความแค้น ปีต๋องก็เชื่อ จึงสั่งให้โงโหกับเสียวกั้วยกกองทัพไปกับต้านท่าย
ฝ่ายโงโหเสียวกั้วก็ให้ทหารต้านท่ายอยู่รั้งหลัง เอาแต่ตัวต้านท่ายไปก่อน เวลาสองยามก็ถึงเมืองเองจิ๋ว แลไปเห็นประตูเปิดอยู่ ต้านท่ายก็ควบม้าไปบอกกวยหวยซึ่งตระเตรียมกองทัพไว้นั้นพากันออกมาตีวกหลัง ทหารต้านท่ายซึ่งตามมานั้นก็ไล่ฟันตามหลังเข้าไป ทหารโงโหเสียวกั้วก็ตกลงในหลุมทั้งม้าทั้งคน เหยียบกันเจ็บปวดล้มตายเปนอันมาก ทหารซึ่งเหลือตายก็ยอมเข้าด้วยต้านท่าย
ฝ่ายโงโหเสียวกั้วก็เอาดาบเชือดฅอตายทั้งสองคน ครั้นรุ่งเช้ากวยหวยกับต้านท่ายก็ยกเข้าไปตีปีต๋องเจ้าเมืองเกี๋ยง ซึ่งตั้งอยู่แดนเมืองอันหนำนั้น ปีต๋องเห็นทัพต้านท่ายกับกวยหวยมีความแค้นนัก ขี่ม้าคุมทหารออกมานอกค่าย ฝ่ายทหารกวยหวยต้านท่ายเห็นทหารปีต๋องน้อยนักก็เข้ากลุ้มรุมจับตัวปีต๋องได้ มัดเอามาให้กวยหวย ๆ เห็นทำเปนตกใจลงจากม้าขมีขมันไปแก้ปีต๋องออกเสียแล้วจึงว่า พระเจ้าโจฮองทรงพระเมตตาท่านนักว่าเปนคนสัตย์ซื่อ ตั้งพระทัยคอยจะชุบเลี้ยงท่าน เหตุใดท่านจึงเข้าด้วยเกียงอุยซึ่งเปนคนหยาบช้า ปีต๋องก็นบนอบขอชีวิตแล้วว่า ข้าพเจ้าจะขอเปนข้าพระเจ้าโจฮอง กวยหวยจึงว่า ถ้ากระนั้นท่านจงเปนทัพหน้ายกไปตีเกียงอุยซึ่งล้อมสุมาเจียวไว้นั้น ถ้าสำเร็จราชการแล้วเราจะทูลยกความชอบให้ ปีต๋องก็รับอาสา เวลาค่ำก็คุมทหารยกไปเปนทัพหน้า ครั้นเวลาสามยามใกล้ค่ายเกียงอุยเข้า จึงใช้ทหารไปบอกเกียงอุยว่าทัพปีต๋องมาถึงแล้ว เกียงอุยดีใจนักก็สั่งว่าให้เชิญปีต๋องเข้ามาเถิด ปีต๋องก็พาทหารซองตัวแลทหารกวยหวยเข้าไปด้วยเปนอันมาก เกียงอุยเห็นประหลาทใจจึงว่า ให้ทหารตั้งค่ายอยู่แต่นอกเถิด เชิญแต่ท่านกับทหารซึ่งตามหลังนั้นเข้ามา ปีต๋องก็พาทหารกวยหวยแลทหารของตัวซึ่งมีฝีมือประมาณร้อยหนึ่งเข้าไปในค่าย เกียงอุยกับแฮหัวป๋าออกมารับเข้าไปในค่าย ปีต๋องยังมิทันสั่งให้ทำการ ทหารได้ทีแล้วก็ไล่บุกบันฆ่าทหารเกียงอุยวุ่นวายขึ้น ทหารข้างนอกก็แหกค่ายเข้าไปช่วยกัน
เกียงอุยตกใจนักมิทันฉวยอาวุธเผ่นขึ้นม้าหนีไป ทหารทั้งปวงก็วิ่งออกจากค่ายกระจัดกระจายหนีไป เกียงอุยไม่มีอาวุธถือคว้าหาเกาทัณฑ์ที่สะเอวได้แต่คันลูกนั้นตกเสียแล้ว กวยหวยเห็นเกียงอุยก็ควบม้าไล่เกียงอุยก็ยิงแต่สายเกาทัณฑ์เปล่า กวยหวยได้ยินแต่เสียงเกาทัณฑ์หาเห็นลูกไม่ กวยหวยจึงเอาหอกซัดทำเปนลูกเกาทัณฑ์ยิงไป เกียงอุยฉวยได้ก็รออยู่ ให้กวยหวยเข้าไปใกล้คะเนได้ทีก็ยิงถูกกวยหวยตกม้าลง เกียงอุยก็กลับมาชิงได้ทวนสำหรับมือกวยหวยจะแทง พอทหารกวยหวยตามมาทันเกียงอุยก็หนีไป ทหารก็พากวยหวยเข้าไปค่าย แต่พอชักหอกออกได้โลหิตก็ไหลออกมากวยหวยก็ตาย สุมาเจียวก็พาทหารลงมาจากเขาช่วยกันไล่ติดตามข้าศึก
ฝ่ายแฮหัวป๋าหนีไปพบเกียงอุยเข้าก็พากันกลับไปเมึองฮันต๋ง จึงปรึกษากันว่าเราไปทัพครั้งนี้เสียทหารมากมาย แต่ว่าได้เปรียบด้วยล้างนายทหารใหญ่มีฝีมือได้สองคน ทหารเลวนั้นก็ล้มตายลงเปนอันมาก ความผิดเราก็มีความชอบเราก็มี ถึงจะเข้าไปเฝ้าเห็นมิพอเปนไร ว่าแล้วก็พากันไปเฝ้าพระเจ้าเล่าเสี้ยนณเมืองเสฉวน
ฝ่ายสุมาเจียวก็ให้รางวัลแก่ปีต๋องแลทหารทั้งปวงตามสมควร แล้วจึงสั่งว่าท่านจงกลับไปเมืองเถิด ข้าพเจ้าไปเฝ้าจะทูลความชอบให้ ปีต๋องก็ลาพาทหารกลับไปเมืองเกี๋ยง สุมาเจียวก็ยกทัพกลับไปเมืองลกเอี๋ยง
ฝ่ายสุมาสูแลสุมาเจียวได้ว่าราชการเมืองวุยก๊ก บันดาขุนนางผู้ใหญ่ผู้น้อยก็อยู่ในบังคับบัญชาสิ้นทั้งนั้น จะผิดแลชอบประการใดก็หาผู้ทัดทานได้ไม่
ฝ่ายพระเจ้าโจฮองออกว่าราชการ ได้เห็นหน้าสุมาสูก็มีความกลัวเกรงนัก วันหนึ่งเห็นสุมาสูถือกระบี่เดิรเข้าไปตกใจ จึงเลื่อนองค์ลงมาจากพระที่นั่งก็เสด็จออกไปรับสุมาสู ๆ ก็หัวเราะแล้วจึงว่า มีธรรมเนียมอยู่หรือเจ้าจะออกมาต้อนรับข้า เชิญเสด็จขึ้นไปนั่งบนที่เถิดจึงจะสมควร
ฝ่ายขุนนางทั้งปวงปรึกษาราชการอยู่ เห็นสุมาสูเข้ามาก็นิ่งเสียมิได้ว่าต่อไป พระเจ้าโจฮองก็นิ่งอยู่สักครู่หนึ่งแล้วกลับเข้าไปข้างใน ฝ่ายสุมาสูก็ออกมาจากที่เฝ้า ไม่มีความเกรงกลัวพระเจ้าโจฮอง ก็ขึ้นเกวียนให้ทหารประมาณพันหนึ่งถือศัสตราวุธแห่ออกมาแต่ในวังกลับมาบ้าน พระเจ้าโจฮองแลดูซ้ายขวา ก็เห็นขุนนางผู้ใหญ่เปนที่ปรึกษาสามคน ชื่อแฮเฮาเหียนคนหนึ่ง ลิฮองคนหนึ่ง เตียวอิบบิดานางเตียวฮองซึ่งเปนมะเหษีคนหนึ่ง พระเจ้าโจฮองก็ขับคนทั้งปวงออกไปเสีย จึงเรียกขุนนางทั้งสามคนเข้ามาใกล้ ยึดมือเตียวอิบเข้าแล้ว ทรงพระกรรแสงจึงว่า ทุกวันนี้สุมาสูดูถูกเราเหมือนเด็กน้อย ดูถูกขุนนางทั้งปวงเหมือนหญ้าแพรก เราเห็นไม่ช้าแล้วราชสมบัติก็จะเปนของสุมาสู
ลิฮองจึงทูลว่า ข้าพเจ้านี้ไม่มีกำลังแลสติปัญญาที่จะช่วยพระองค์ได้ แต่ข้าพเจ้าคิดว่าจะขอตรารับสั่งของพระองค์ออกไปเกลี้ยกล่อมหัวเมืองทั้งปวง จะ ได้หาคนดีมีสติปัญญามีฝีมือกล้าแขงแลทหารทั้งปวงได้มากแล้ว จะเข้ามากำจัดอ้ายศัตรูแผ่นดินให้จงได้ แฮเฮาเหียนจึงทูลว่า แฮหัวป๋าพี่ชายข้าพเจ้าหนีไปเข้าด้วยพระเจ้าเล่าเสี้ยน เพราะพวกสุมาสูจะทำอันตราย ถ้าพี่ชายข้าพเจ้ารู้ว่าพระองค์จะกำจัดสุมาสูก็จะกลับมาช่วย ข้าพเจ้าก็เปนเชื้อพระวงศ์ เปนเหตุดังนี้แล้วจะนิ่งเสียได้หรือ จะขอไปเกลี้ยกล่อมด้วยลิฮอง
พระเจ้าโจฮองจึงว่า เราพรั่นนักเกรงจะทำมิสำเร็จ ขุนนางสามคนร้องไห้แล้วทูลว่า ข้าพเจ้าทั้งสัตย์สาบาลพร้อมใจกันจะคิดอ่านกำจัดอ้ายศัตรูแผ่นดินให้จงได้ พระเจ้าโจฮองจึงเปลื้องเสื้อทรงซับในออกแล้วกัดนิ้วมือเอาโลหิตเขียนรับสั่งลงในเสื้อส่งให้เตียวอิบแล้วจึงว่า เมื่อครั้งพระเจ้าโจโฉปู่ชวดของเราฆ่าพวกตังสินเสียนั้น เพราะทำการไม่มิด ท่านทั้งสามจะทำครั้งนี้ถ้าแพร่งพรายสิมิเปนการ ลิฮองจึงทูลว่ายังมิทันไรพระองค์มาว่าให้เปนลางดังนี้เล่า ข้าพเจ้าจะโง่เหมือนตังสินนั้นหรือ สุมาสูจะหลักแหลมเหมือนพระเจ้าโจโฉนั้นหรือ พระองค์อย่าสงสัยเลย ทูลแล้วก็ลาออกมา
ขณะนั้นมีผู้เอาความลับทั้งปวงไปบอกแก่สุมาสู ๆ โกรธถือกระบี่พาทหารห้าร้อยล้วนถืออาวุธเข้ามาถึงประตูวัง พอพบแฮเฮาเหียนลิฮองเตียวอิบ ๆ กลัวก็หลีกเข้าอยู่ข้างประตูวัง สุมาสูจึงถามว่า ขุนนางออกจากเฝ้าพร้อมกันแล้ว ท่านทั้งสามช้าอยู่ด้วยราชการอันใด สามคนจึงว่า จะทรงฟังหนังสือพงศาวดารให้ข้าพเจ้าอ่านถวาย สุมาสูถามว่าให้อ่านเรื่องไหน ลิฮองจึงว่าอ่านเรื่องอิอิ๋น แลจิวถองเปนมหาอุปราช ครั้นอ่านถึงเข้าพระเจ้าโจฮองจึงถามข้าพเจ้าว่า อิอิ๋นแลจิวถองได้บำรุงแผ่นดินถึงสองแผ่นดินนั้นทำอย่างไร ข้าพเจ้าทั้งสามนี้ทูลว่า บำรุงเหมือนอย่างมหาอุปราชรักษาบำรุงแผ่นดินครั้งนี้ สุมาสูแกล้งหัวเราะแล้วจึงว่า ท่านทั้งสามจะยกเราไปเปรียบด้วยอิอิ๋นแลจิวถองเจียวหรือ เรารู้ถึงน้ำใจท่านอยู่ เอาเราไปเปรียบอองมังกับตั๋งโต๊ะ ซึ่งเปนศัตรูราชสมบัตินั้น ทั้งสามคนจึงว่า ข้าพเจ้าก็เปนข้าใต้ท้าวของท่าน ซึ่งจะว่าดังนั้นหาควรไม่
สุมาสูโกรธนักจึงว่า อ้ายสามคนมึงยุยงทูลความซุบซิบในที่ลับแล้วร้องไห้ด้วยเหตุอันใด ทั้งสามคนก็ปฏิเสธว่าหามิได้ สุมาสูก็ตวาดแล้วจึงว่า มึงร้องไห้ตายังแดงอยู่ควรหรือมาปฏิเสธเสียได้ แฮเฮาเหียนเห็นว่าการทั้งนี้เสียแล้วจึงว่า กูร้องไห้ทั้งนี้เพราะมึงคิดอ่านจะชิงเอาราชสมบัติ สุมาสูก็สั่งให้ทหารจับเอาตัวทั้งสามคน แฮเฮาเหียนมือเปล่าก็ตั้งมวยเข้าชกสุมาสู ทหารก็กลุ้มรุมจับเอาตัวได้ สุมาสูจึงให้ค้นดูก็ได้เสื้อทรงซึ่งเขียนตรารับสั่งซ่อนอยู่ในเสื้อเตียวอิบ จึงเอามาอ่านดูมีเนื้อความว่า สุมาสูแลพวกสุมาสูคิดอ่านจะชิงเอาราชสมบัติ ถ้าขุนนางทั้งปวงมีใจสามิภักดิ์ต่อเรา เร่งคิดอ่านกันกำจัดศัตรูแผ่นดินเสียได้แล้ว เราจะให้เลื่อนที่มีบำเหน็จรางวัลจงหนัก สุมาสูแจ้งดังนั้นก็โกรธนัก จึงว่าอ้ายเหล่านี้คิดทำอันตรายกู โทษมันหนักนักจะเอาไว้มิได้ ก็สั่งให้เอาขุนนางสามคนไปฆ่าเสียกลางตลาดสิ้นทั้งโคตร สามคนก็ด่าสุมาสูด้วยถ้อยคำหยาบช้า ทหารก็ตบจนฟันหักทั้งสามคน ก็ไม่นิ่งร้องด่าไปจนตาย ฝ่ายสุมาสูก็เข้าไปในวัง
ขณะนั้นพอพระเจ้าโจฮองปรึกษาการอันนั้นกับนางเตียวฮองเฮา ๆ จึงทูลว่า ในวังนี้ผู้คนมากมายนัก ถ้าเนื้อความแพร่งพรายไปข้าพเจ้าก็จะพลอยตาย ว่ายังมิทันสิ้นคำพอแลเห็นสุมาสูถือกระบี่เดิรเข้าไป ครั้นเข้าไปถึงแล้วสุมาสูจึงว่า บิดาข้าพเจ้ายกย่องพระองค์ให้ได้ราชสมบัติ ถึงจิวถองซึ่งเปนมหาอุปราชแต่ก่อนนั้นก็หาเหมือนบิดาข้าพเจ้าไม่ ข้าพเจ้าทำนุบำรุงพระองค์มา ถึงอิอิ๋นซึ่งเปนมหาอุปราชแต่ก่อนนั้นก็หาทำเหมือนข้าพเจ้าไม่ คุณซึ่งมีมาแต่ก่อนนั้นสูญไปสิ้นแล้ว พระองค์มาฟังคำยุยงคิดจะทำร้ายข้าพเจ้าอีกเล่า พระเจ้าโจฮองจึงว่าเราหาได้คิดทำการดังนั้นไม่
สุมาสูก็ชักเอาเสื้อทรงทิ้งลง ชี้มือแล้วจึงว่านี่ของผู้ใดทำเล่า พระเจ้าโจฮองตกพระทัยไม่มีสมประดีจนพระองค์สั่น อุตส่าห์แข็งใจว่าเราทำการทั้งนี้เพราะคนอื่นคิดให้ทำ ตัวเราหาได้คิดทำอันตรายท่านไม่ สุมาสูจึงว่าทำเองแล้วสิใส่ความว่าคนอื่นเล่า โทษท่านผิดดังนี้แล้วจะคิดอ่านแก้ไขประการใด พระเจ้าโจฮองตกใจนัก ก็คุกเข่าย่อพระองค์ลง จึงว่าโทษข้าพเจ้าผิดแล้ว ขอให้ท่านอดโทษข้าพเจ้าเถิด
สุมาสูจึงว่า พระองค์เปนหลักแผ่นดิน ข้าพเจ้าหาทำอันตรายแก่พระองค์ไม่ เชิญพระองค์นั่งในที่เถิด ว่าแล้วก็ชี้หน้านางเตียวฮองเฮาด้วยกระบี่จึงว่า นางคนนี้เปนลูกเตียวอิบ จำจะฆ่าเสียให้ตายตามบิดา พระเจ้าโจฮองก็ทรงพระกรรแสง อ้อนวอนขอชีวิตนางเตียวฮองเฮา สุมาสูก็ไม่ฟังจึงให้ทหารคร่าเอาตัวไป ทหารพานางไปถึงประตูข้างทิศตวันออก ก็ให้นางเอาแพรพันฅอเข้า ทหารฉุดแพรข้างละคนนางก็ถึงแก่ความตาย
ครั้นเวลาเช้าสุมาสูจึงให้หาขุนนางผู้ใหญ่ผู้น้อยทั้งปวงมาพร้อมที่ออกว่าราชการ จึงปรึกษาว่าพระเจ้าโจฮองไม่เอาพระทัยใส่ราชการบ้านเมือง มีแต่จะเล่นสนุก แล้วหาสติปัญญาไม่ มักเชื่อฟังคำคนยุยงจะให้บ้านเมืองเปนกุลี บัดนี้ข้าพเจ้าคิดว่าจะยกพระองค์ออกเสียจากราชสมบัติ จะหาผู้ที่มีสติปัญญาควรจะว่าราชการแผ่นดินได้มาเปนเจ้า ท่านทั้งปวงจะเห็นประการได
ขุนนางทั้งปวงจึงว่า ท่านเปนมหาอุปราชความคิดกว้างขวางลึกซึ้งนัก ท่านตรึกตรองแล้วจึงเอามาปรึกษา ผู้ใดจะทัดทานท่านนั้นเห็นไม่มีแล้ว ด้วยท่านว่านี้ชอบด้วยการแผ่นดิน สุมาสูจึงพาขุนนางทั้งปวงเข้าไปเฝ้านางกวยทายเฮา ทูลเล่าเนื้อความทั้งปวงให้ฟังแต่ต้นจนปลาย นางกวยทายเฮาจึงถามว่า ท่านจะยกท่านผู้ใดขึ้นเปนเจ้า สุมาสูจึงทูลว่า ข้าพเจ้าพิเคราะห์เห็นโจกี๋เปนเชื้อพระวงศ เปนเจ้าเมืองแพเสีย คนนี้มีสติปัญญาเฉลียวฉลาดหลักแหลมนัก เห็นควรจะเปนเจ้ารักษาแผ่นดินได้
นางกวยทายเฮาจึงว่ามัควร เราพิเคราะห์ดูเห็นว่าจะเอาอาว์มาเสวยราชย์แทนหลานนั้นยังหามีเยี่ยงอย่างธรรมเนียมไม่ เราเห็นโจมอหลานพระเจ้าโจผีเปนเจ้าเมืองงวนเสีย ฉลาดเฉลียวมีสติปัญญาพอจะรักษาแผ่นดินได้อยู่ ขอให้ท่านทั้งปวงปรึกษากันดู สุมาสูจึงทูลว่าท่านว่าทั้งนี้ชอบนัก ซึ่งจะยกราชสมบัติให้แก่โจมอนั้นเห็นควรอยู่แล้ว ขุนนางทั้งปวงเห็นชอบด้วย สุมาสูก็ให้ทหารถือหนังสือไปเชิญโจมอมา แล้วจึงทูลนางกวยทายเฮาว่า ขอเชิญพระองค์ขึ้นไปที่ว่าราชการ จะได้ปรึกษาโทษพระเจ้าโจฮอง
นางกวยทายเฮาจึงขึ้นไปเชิญพระเจ้าโจฮองออกมาที่ว่าราชการแล้วจึงว่า เจ้าเสวยราชสมบัติไม่ต้องด้วยขนบธรรมเนียมกษัตริย์แต่ก่อน ตั้งใจแต่จะเสพย์สุราแล้วก็เมามัวไปด้วยการเล่นทั้งปวงแลสัตรี ไม่เอาใจใส่ราชการเลย ซึ่งจะ เปนเจ้าแผ่นดินครองราชสมบัตนั้นไม่ควร แล้วขุนนางผู้ใหญ่ผู้น้อยทั้งปวงปรึกษาพร้อมกัน เห็นว่าเจ้าไม่ควรแก่ราชสมบัติแล้ว เจ้าเร่งเอาพระแสงกระบี่แลตราหยกสำหรับกษัตริย์มาคืนให้ขุนนางเขา จะได้ยกคนอื่นซึ่งมีสติปัญญาเปนเจ้าแผ่นดินสืบไป ฝ่ายตัวเจ้าให้ไปรับราชการคงที่เจอ๋องซึ่งพระบิดาตั้งไว้แต่ก่อนนั้น ถ้าไม่มีรับสั่งให้หาอย่าเข้ามาเปนอันขาดทีเดียว โจฮองเอาพระแสงกระบี่แลตราหยกสำหรับกษัตริย์มาส่งให้ แล้วกราบลานางกวยทายเฮาร้องไห้ออกไป มีขุนนางสี่ห้าคนระลึกถึงคุณโจฮอง กลั้นนํ้าตามิได้ก็ตามไปส่ง โจฮองก็พาอพยพครอบครัวออกไปอยู่ที่ของตัวเคยอยู่แต่ก่อนนั้น
ฝ่ายโจมอมาถึงประตูทิศเหนีอ สุมาสูก็ให้ขุนนางผู้ใหญ่ผู้น้อยออกไปรับ ขุนนางไปถึงกระทำคำนับ โจมอก็ลงจากเกวียนกระทำคำนับขุนนางทั้งปวง ออกสกขุนนางผู้ใหญ่คนหนึ่งจึงว่า พระองค์อย่ากระทำคำนับข้าพเจ้าเลย โจมอจึงตอบว่าตัวข้าพเจ้านี้ก็เปนข้าแผ่นดิน จะมิคำนับท่านนั้นไม่ควร ขุนนางทั้งปวงอุ้มโจมอให้ขึ้นขี่เกวียนเข้าไปวัง โจมอก็ยำเกรงไม่ขึ้นเกวียน จึงว่านางกวยทายเฮามีรับสั่งให้หามาเฝ้า ซึ่งจะขี่เกวียนเข้าไปนั้นเห็นไม่ควรนัก ว่าแล้วก็เดิรไปจนถึงในวัง สุมาสูเห็นก็ออกไปต้อนรับ โจมอก็กราบลง สุมาสูยื่นมือทั้งสองพยุงโจมอขึ้นแล้วจึงปราสัยว่า ท่านยังค่อยเปนสุขอยู่หรือ ว่าแล้วก็พาเข้าไปเฝ้านางกวยทายเฮา ๆ จึงว่า เมื่อน้อย ๆ ข้าพิเคราะห์ดูเห็นประหลาท ทั้งกิริยามารยาทแลลักขณราศีดีนักแปลกเด็กทั้งปวง ข้าก็นึกอยู่ในใจว่าเจ้าจะ ได้เปนเจ้าแผ่นดินเปนมั่นคง บัดนี้ก็สมที่นึกไว้ ขุนนางทั้งปวงปรึกษาพร้อมกันจะให้เสวยราชสมบัติสืบเชื้อพระวงศ์ ถ้าเจ้าได้เปนเจ้าแผ่นดินแล้วจงตั้งอยู่ในสัตย์สุจริต อุตส่าห์เอาใจใส่ในราชการทั้งปวง จะทำการสิ่งใดให้พิเคราะห์จงดี ให้รู้จักข้อผิดข้อชอบหนักเบา อย่ามัวเมาไปด้วยการเล่นแลสตรี จงทำตามชนบธรรมเนียมโบราณราชประเพณีวงศ์กษัตริย์ซึ่งเสวยราชสมบัติมาแต่ก่อน
โจมอจึงทูลว่า ข้าพเจ้านี้สติปัญญาน้อยนัก หาควรแก่ราชสมบัติไม่ นางกวยทายเฮากับขุนนางทั้งปวงก็มิฟัง อ้อนวอนเชื้อเชิญจนถึงสามครั้งโจมอก็รับ สุมาสูกับขุนนางทั้งปวงก็เชิญโจมอไปยังที่เสด็จออกว่าราชการ ก็มอบพระแสงกระบี่แลตราสำหรับกษัตริย์นั้นให้แก่โจมอ ๆ ก็ได้ตั้งอยู่ในสมมุติกษัตริย์แต่นั้นมา จึงถวายพระนามชื่อว่า พระเจ้าเจงหงวน (พ.ศ. ๗๙๗) พระเจ้าโจมอก็ปล่อยนักโทษ แลเลิกส่วยสาอากรทั้งปวงตามประเพณีกษัตริย์เสวยราชสมบัติใหม่แต่ก่อนนั้น แล้วก็ให้สุมาสูเปนมหาอุปราช เมื่อเข้าเฝ้ามีคนถือเครื่องศัสตราวุธแห่เข้าไปจนถึงใกล้ที่เสด็จออก แล้วห้ามไม่ให้ถวายบังคม แต่กระทำคำนับแล้วก็นั่งอยู่ จะทูลความก็ห้ามมิให้ออกชื่อตัวเหมือนขุนนางทั้งปวง แล้วก็ให้ขุนนางผู้ใหญ่ผู้น้อยเลื่อนที่ตามสมควร
พระเจ้าโจมอเสวยราชย์ได้สองปี ครั้งถึงเดือนสาม ฝ่ายบู๊ขิวเขียม ชาวเมืองโหหลำไปเปนเจ้าเมืองเกงจิ๋ว ได้ว่าเมืองห้วยหลำเมืองชิวฉุนด้วย รู้ข่าวว่าสุมาสูโอหังเนรเทศเจ้าแผ่นดินเสีย แล้วเอาคนหนึ่งมาตั้งขึ้นตามอำเภอใจเองก็มีความโกรธนัก บู๊ขิวเตี้ยนผู้เปนบุตรจึงว่าแก่บิดาว่า ท่านก็ได้เปนเจ้าเมืองมียศศักดิ์อาญาสิทธิ์อยู่กับมือ สุมาสูทำดังนิ้เรานิ่งเสียไม่ควร
บู๊ขิวเขียมจึงว่าเจ้าว่านี้ชอบนัก จึงให้เชิญตัวบุนขิมซึ่งเปนพรรคพวกของโจซองมาณหลังบ้านที่สงัด กระทำคำนับแล้วนั่งอยู่ยังมิทันจะเจรจาก็ร้องไห้ บุนขิมจึงถามว่าเหตุใดจึงร้องไห้ บู๊ขิวเขียมก็เล่าเนื้อความทั้งปวงให้ฟังแล้วจึงว่า เหตุดังนี้แลข้าพเจ้าจึงมีความเจ็บแค้นนัก บุนขิมจึงว่า ท่านคิดจะทำการบำรุงแผ่นดินควรอยู่แล้ว ข้าพเจ้าก็จะช่วย บุตรข้าพเจ้าคนหนึ่งชื่อบุนเซ็กกำลังมากนัก อาจสามารถจะสู้คนได้หมื่นหนึ่งมันก็คิดแค้นอยู่ จะใคร่กำจัดสุมาสูจะได้แก้แค้นโจซอง ถ้าเราจะยกไปเราตั้งให้เปนทัพหน้าเห็นจะมีชัยแก่ข้าศึก บู๊ขิวเขียมดีใจนัก จึงรินสุรามาใส่จอกลงตั้งสัตย์สาบาลต่อกันแล้ว ให้ไปเกลี้ยกล่อมนายทหารเมืองห้วยหลำว่า นางกวยทายเฮามีตรารับสั่งมาให้ทหารทั้งปวงไปพร้อมกันณเมืองชิวฉุน ครั้นทหารมาพร้อมกันแล้ว จึงให้ตั้งโรงพิธีข้างทิศตวันตก ให้ฆ่าม้าขาวตัวหนึ่งเอาโลหิตมาเปนนํ้าพิพัฒน์สัจจาให้ทหารทั้งปวงกินแล้วจึงว่า สุมาสูเปนขบถต่อแผ่นดิน นางกวยทายเฮามีรับสั่งมาให้ยกทัพไปกำจัดสุมาสูเสีย ทหารทั้งปวงได้ยินดังนั้นมีความยินดีนัก พร้อมใจกันที่จะกำจัดสุมาสู บู๊ขิวเขียมก็คุมทหารห้าหมื่นยกไปตั้งอยู่เมืองฮางเสีย บุนขิมคุมทหารสองหมื่นเปนทัพหนุน บู๊ขิวเขียมมีหนังสือไปถึงหัวเมืองขึ้นให้ยกทหารมาช่วย
ฝ่ายสุมาสูป่วยจักษุเปนต้อให้หมอมาตัดแล้วใส่ยารักษาอยู่หลายวัน พอม้าใช้มาแจ้งว่ากองทัพเมืองห้วยหลำยกมา จึงให้เชิญอองซกขุนนางผู้ใหญ่เข้ามาปรึกษาว่า กองทัพบู๊ขิวเขียมยกมาเราจะคิดอ่านประการใด อองชกจึงว่า แต่ครั้งกวนอูทหารเอกฝีมือปรากฎทั้งแผ่นดิน ลิบองคิดอ่านเกลี้ยกล่อมครอบครัวทหาร ซึ่งอยู่ในเมืองเกงจิ๋วได้แล้วก็มีชัยชนะแก่กวนอู ครั้งนี้ข้าพเจ้าคิดว่าจะให้ไปเกลี้ยกล่อมครอบครัวทหารเมืองห้วยหลำซึ่งอยู่ในแดนเมืองวุยก๊กได้แล้ว เราจึงยกกองทัพไปตั้งสกัดไว้ที่ทางบู๊ขิวเขียมจะกลับไป เห็นจะมีชัยชนะเปนมั่นคง
สุมาสูจึงว่าท่านว่านี้ชอบแล้ว แต่ว่าข้าพเจ้ายังป่วยอยู่มิไปได้เอง ซึ่งจะให้คนอื่นไปนั้นข้าพเจ้ายังไม่วางใจเลยเกรงจะเสียการ จงโฮยนายทหารผู้ใหญ่จึงว่า ทหารเมืองห้วยหลำเข้มแขงอยู่ ซึ่งจะให้ผู้อื่นไปนั้นเกรงจะต้านทานมิหยุด การครั้งนี้เปนการใหญ่ ถ้าผิดพลั้งจะมิเสียราชการไปหรือ สุมาสูก็มานะในใจยืนขึ้นจึงว่า ข้าป่วยเพียงนี้มิพอเปนไรจำจะไปเองจึงจะได้การ ก็ให้สุมาเจียวอยู่รักษาเมือง จึงให้จูกัดตุ้นนายทหารเปนแม่ทัพเมืองอิจิ๋วยกไปตีเมืองชิวฉุน ให้อ้าวจุ๋นนายทหารเปนแม่ทัพเมืองเซงจิ๋ว ยกไปสกัดอยู่ตำบลเจี๋ยวซองเปนทางข้าศึกจะกลับไป ให้อองตี๋นายทหารไปตีตำบลติ่นลำ ตัวสุมาสูเปนทัพหลวงขี่รถยกทัพไปตั้งอยู่เมืองซงหยง ขุนนางแลทหารทั้งปวงนั่งพร้อมกันคิดอ่านการซึ่งจะให้มีชัยแก่ข้าศึก
เตงโป้ที่ปรึกษาจึงว่า บู๊ขิวเขียมคนนี้มีสติปัญญาความคิดอยู่ แต่ว่าคิดอ่านการสิ่งใดก็หาตลอดไม่ ฝ่ายบุนขิมมีกำลังมากแต่ว่าหาปัญญาความคิดไม่ ฝ่ายทหารเมืองห้วยหลำมีฝีมือเข้มแขงกล้าหาญนัก เราเลินเล่อดูหมิ่นนั้นไม่ได้ ขอให้รักษาค่ายคูไว้ให้มั่นคง ถ้าเราเห็นกำลังข้าศึกร่วงโรยลงแล้ว จึงคิดอ่านตีให้ยับเยินอย่าให้ทันรู้ตัวเลย
อองกึ๋จึงว่า กองทัพขบถยกมาครั้งนี้ มิใช่ทหารทั้งปวงมีใจคิดอ่านมาเอง เปนเหตุเพราะบู๊ขิวเขียมคิดอ่าน ทหารทั้งปวงขัดมิได้ก็จำใจมา ถ้าเรายกกองทัพใหญ่เข้าตีก็เห็นว่าทหารทั้งปวงจะพลอยหนีกระจายไป สุมาสูจึงว่าท่านว่านี้ชอบแล้ว ก็เลื่อนกองทัพหลวงไปปลงอยู่ที่สะพานอิ๋นซุย อองกี๋จึงว่าเมืองลำเต๋งนั้นเปนที่คับขันมั่นคง เราจำจะเร่งรีบยกไปตั้งอยู่ก่อน ถ้าช้าอยู่ข้าศึกมาตั้งมั่นอยู่ก่อนแล้วเราจะหักเข้าเอาก็ยาก สุมาสูเห็นชอบด้วยก็ให้อองกี๋กองหน้ายกไปตั้งค่ายอยู่เชิงกำแพงเมืองลำเต๋ง
ฝ่ายบู๊ขิวเขียมตั้งอยู่ณเมืองอองเสีย รู้ว่าสุมาสูยกทัพมาจึงปรึกษาแก่ทหารทั้งปวง กันหยงทหารกองหน้าจึงว่า ที่เมืองลำเต๋งนี้มีภูเขาแลแม่นํ้ากระหนาบอยู่เปนที่มั่นคงนัก ถ้าพวกสุมาสูตั้งอยู่ก่อนแล้วเห็นเราจะทำการเข้าไปยาก ขอท่านเร่งยกกองทัพไปตั้งอยู่ให้ได้ก่อน
บู๊ขิวเขียมก็ให้ยกกองทัพจะไปเมืองลำเต๋ง ไปหน่อยหนึ่งมีม้าใช้มาบอกว่า เมืองลำเต๋งนั้นทหารสุมาสูมาตั้งอยู่แล้ว บู๊ขิวเขียมยังไม่เชื่อยกกองทัพใกล้เข้าไป เห็นค่ายมั่นคงมีธงรายรอบอยู่ บู๊ขิวเขียมเห็นดังนั้นก็ถอยทัพกลับไปตั้งค่ายอยู่กลางทาง ม้าใช้มาบอกว่าทัพซุนจุ๋นเมืองกังตั๋งยกข้ามแม่นํ้ามาจะตีเมืองชิวฉุน บู๊ขิวเขียมก็ตกใจ ว่าถ้าเมืองชิวฉุนเปนอันตรายแล้วเราจะกลับไปอยู่ที่ไหนได้เล่า ก็ให้ล่าทัพมาในเวลากลางคืน มาตั้งมั่นอยู่ณเมืองฮางเสีย
ฝ่ายสุมาสูแจ้งว่าบู๊ขิวเขียมล่าทัพถอยไปแล้ว จึงให้หาขุนนางมาปรึกษา เปาต้านจึงว่า บู๊ขิวเขียมล่าทัพถอยไปครั้งนี้ ด้วยกลัวทัพเมืองกังตั๋งจะวกหลังไปตีเมืองชิวฉุน เห็นทีจะถอยทัพไปอยู่เมืองฮางเสีย แล้วจะแบ่งปันทหารไปรักษาเมืองชิวฉุน ขอให้ท่านเกณฑ์ทหารยกไปเปนสามกอง ไปตีเมืองงักแกเสียเมืองฮางเสียเมืองชิวฉุน ข้าพเจ้าเห็นว่าทหารเมืองห้วยหลำก็จะถอยทัพไปเอง ท่านจงให้มีหนังสือไปถึงเตงงายเจ้าเมืองกุนจิ๋ว เปนคนมีสติปัญญาความคิด ให้ยกไปช่วยตีเมืองงักแกเสียได้แล้ว เห็นจะปราบศัตรูได้โดยง่าย สุมาสูเห็นชอบด้วยก็ให้มีหนังสือไปถึงเตงงายว่า ให้ยกกองทัพไปตีเมืองงักแกเสีย เราก็จะยกตามไปด้วย
ฝ่ายบู๊ขิวเขียมตั้งอยู่เมืองฮางเสีย กลัวกองทัพสุมาสูจะยกมาตี ก็ให้ม้าใช้ไปสอดแนมฟังข่าวอยู่เนือง ๆ แล้วให้เชิญบุนขิมมาณค่ายจึงปรึกษาว่า ข้าพเจ้าเกรงสุมาสูจะยกไปตีเมืองงักแกเสีย บุนขิมจึงว่า ข้าพเจ้ากับบุนเอ๋งขอทหารสักห้าพันจะไปรักษาเมืองงักแกเสียไว้ให้ได้ ท่านอย่าวิตกเลย บู๊ขิวเขียมดีใจจึงให้บุนเอ๋งพ่อลูกคุมทหารห้าพันยกไป ครั้นไปใกล้เข้ามีม้าใช้มาบอกว่า กองทัพเมืองวุยก๊กยกมาทหารประมาณหมื่นเศษมาตั้งอยู่ทิศตวันตก มีธงขาวปักเปนสำคัญ แลธงเทียวทั้งปวงนั้นเห็นมิใช่กองทัพนายทหาร เห็นจะเปนกองทัพเจ้ายกมา แต่ว่าธงสำคัญชื่อสุมาสู บัดนี้ตั้งค่ายอยู่ยังหาสำเร็จไม่ บุนเอ๋งขี่ม้ายืนอยู่ใกล้จึงว่าแก่บิดาว่า เขาตั้งค่ายอยู่ยังมิทันสำเร็จ ถ้าเรายกไปเปนสองกองตีกระหนาบเข้าเห็นจะได้โดยสดวก บิดาจึงถามว่าเราจะยกไปเวลาไรดี บุนเอ๋งจึงว่ายกไปคํ่าวันนี้แลเห็นจะได้ท่วงที บิดาคุมทหารครึ่งหนึ่งยกไปข้างทิศใต้ ข้าพเจ้าจะคุมทหารครึ่งหนึ่งไปตีข้างทิศเหนือ เวลาเที่ยงคืนให้ยกเข้าไปตีให้พร้อมกัน ครั้นเวลาคํ่าก็แยกทหารยกไปเหมือนหนึ่งคิดกันนั้น บุนเอ๋งคนนี้อายุได้สิบแปดขวบสูงได้ห้าศอก ใส่เกราะเหน็บกระบองเหล็กขี่ม้ายนตร์เข้าไปใกล้ค่ายสุมาสู
ฝ่ายสุมาสูตั้งทัพอยู่คอยทัพเตงงายก็ยังไม่มา ปวดจักษุเปนกำลังก็นอนอยู่ในเตียง ให้ทหารประมาณสามร้อยล้อมวงรักษาตัวอยู่ ครั้นเวลาเที่ยงคืนได้ยินเสียงทหารในค่ายเอิกเกริกวุ่นวายทั้งม้าทั้งคน จึงให้ทหารไปถามดู ก็ได้เนื้อความว่าทหารคนหนึ่งมีกำลังพะลังมากนัก ไม่มีผู้ใดจะต้านทานได้ ไล่ตีบุกรุกเข้ามาข้างทิศเหนือ สุมาสูได้ยินดังนั้นก็ตกใจนัก ให้ร้อนในอกเหมือนหนึ่งเพลิงเผา ก็โกรธขึ้นมา โรคในจักษุนั้นกำเริบขึ้น ลูกตาก็ปทุออกมา กลัวว่าทหารทั้งปวงจะเสียน้ำใจ ก็เอาผ้าผวยห่มนอนเข้ากัดเคี้ยวไปจนผ้าขาด
ฝ่ายบุนเอ๋งพาทหารแหกเข้าค่ายได้ ก็ไล่ฆ่าฟันทหารสุมาสูล้มตายเปนอันมาก บุนเอ๋งบ่ายหน้าไปข้างไหนก็วินาศไปไม่มีผู้ต้านทาน ตีแต่ทิศเหนือฝ่ายเดียว ดูบิดาจะยกมาตีกระหนาบทางทิศใต้ก็ไม่เห็น ครั้นจะตีต่อเข้าไปอีกให้ถึงทัพหลวง ทหารสุมาสูยิงเกาทัณฑ์สกัดไว้ดังห่าฝนแต่บุกรุกไล่อยู่จนสว่างก็หักเข้าไปไม่ได้ ครั้นเวลารุ่งเช้าก็ได้ยินเสียงแตรเสียงกลองสำหรับกองทัพ ก็ประหลาทใจคิดว่าเปนไรบิดาจึงไม่ยกมาข้างทิศใต้ ทำไมจึงยกมาทางเหนือ ก็ควบม้าไปดูจึงเห็นกองทัพเตงงาย ๆ ถือง้าวขี่ม้านำหน้ามาร้องว่า อ้ายขบถแผ่นดิน มึงอย่าหนีกูเร่งมาสู้กัน บุนเอ๋งได้ยินดังนั้นก็รำทวนเข้าไปสู้กันได้ประมาณห้าสิบเพลง ไม่ทันแพ้ชนะกัน เมื่อรบกันอยู่ทหารสุมาสูก็หนุนมาตีกระหนาบเข้าทั้งข้างหน้าข้างหลัง ฝ่ายทหารบุนเอ๋งน้อยตัวก็หลบหลีกหนีเอาตัวรอด ยังแต่บุนเอ๋งผู้เดียวก็รบแหวกทหารสุมาสูออกมาหนีไปข้างทิศใต้ ทหารม้าสุมาสูประมาณร้อยหนึ่งแต่ล้วนมีฝีมือ ก็ควบม้าไล่ติดตามไปจนถึงสะพานเมืองงักแกเสีย บุนเอ๋งเห็นทหารไล่กระชั้นมาจะใกล้ทันอยู่แล้ว ก็ชักม้ากลับไล่ร้องตวาดบุกบันเข้าสู้ ทหารทั้งปวงต่างคนต่างก็ถอย บุนเอ๋งก็กลับม้าค่อยเดิรไป ทหารสุมาสูคุมกันเข้าได้ปรึกษากันว่า ทหารคนนี้ห้าวหาญนัก เราพร้อมใจกันไล่จับตัวให้จงได้ คิดแล้วก็ควบม้าไล่ตามไป บุนเอ๋งก็กลับหน้าม้าเข้าสู้ จึงร้องตวาดว่า อ้ายพวกทหารหนูไม่กลัวความตาย ว่าแล้วก็จับกระบองเหล็กเข้าไล่ตีล้มตายเปนอันมาก แต่ทหารสุมาสูแตกแล้วกลับไล่ติดตามถึงสี่ครั้งห้าครั้ง บุนเอ๋งก็ตีล้มตายลงทุกครั้ง ทหารสุมาสูก็กลับไป
ฝ่ายบุนขิมยกทหารออกมากลางคืนวันนั้น อ้อมไปข้างเขาวกเวียนหลงทางไปหาหนทางซึ่งจะไปไม่ได้ยังรุ่ง ครั้นเวลาเช้าแลไปไม่เห็นทัพบุนเอ๋ง เห็นแต่ทัพสุมาสูมีชัยชนะบุกรุกไล่มามากนักเหลือกำลัง ก็ถอยทัพหนีไปทางเมืองชิวฉุน
ทหารสุมาสูคนหนึ่งชื่ออินต้ายบก เดิมเปนคนสนิธไว้ใจโจซอง ครั้นสุมาอี้ฆ่าโจซองเสียแล้ว ก็ไปอยู่กับสุมาสูคิดจะใคร่ฆ่าสุมาสูแทนคุณโจซอง แต่ก่อนนั้นกับบุนขิมคนนี้รักใคร่กันนัก ครั้นสุมาสูป่วยจักษุหนักยังหาคิดอ่านการได้ไม่จึงเข้าไปว่า ข้าพเจ้าเห็นว่าบุนขิมคนนี้เปนคนสัตย์ซื่อ ซึ่งจะคิดการขบถต่อแผ่นดินนั้นหาเปนไม่ มาทำการครั้งนี้ก็เพราะขัดบู๊ขิวเขียมไม่ได้ ข้าพเจ้าจะขอไปเกลี้ยกล่อมบุนขิมก็จะยอมสมัคมาเข้าด้วยท่าน สุมาสูเห็นชอบด้วยก็ให้ไป
อินต้ายบกใส่เกราะขึ้นม้าตามบุนขิมไปใกล้เข้า แล้วร้องตะโกนเรียกบุนขิมว่าท่านเห็นเราหรือไม่ เราชื่ออินต้ายบก บุนขิมเหลียวมา อินต้ายบกจึงถอดหมวกวางลงบนหลังม้าเอาแซ่ชี้แล้วร้องว่า บุนขิมทำไมจึงยกทัพหนีไป จะรั้งรออยู่อีกสักหน่อยหนึ่งก็จะได้การ อินต้ายบกว่าทั้งนี้เพราะเห็นสุมาสูป่วยหนักจะใกล้ตายอยู่แล้ว จึงหน่วงบุนขิมไว้
ฝ่ายบุนขิมไม่รู้นํ้าใจอินต้ายบก ก็ร้องตะโกนด่าแล้วยกเกาทัณฑ์ขึ้นจะยิง อินต้ายบกเห็นดังนั้นน้อยใจนักก็ร้องไห้แล้วชักม้ากลับไป ฝ่ายบุนขิมพาทหารหนีไปทางเมืองชิวฉุน ครั้นรู้ว่าจูกัดเอี๋ยนทหารสุมาสูตีได้แล้วก็จะยกไปเมืองฮางเสีย เห็นทัพอ้าวจุ๋นแลอองกี๋เตงงายยกมาตั้งสกัดอยู่เปนสามกอง บุนขิมเห็นหักไปมิได้ก็ยกไปเมืองกังตั๋ง สมัคเข้าไปเปนข้าซุนจุ๋นซึ่งเปนมหาอุปราช
ฝ่ายบู๊ขิวเขียมตั้งอยู่เมืองฮางเสีย รู้ว่าเมืองชิวฉุนเสียแล้ว ทัพบุนขิมก็เสียแล้ว กองทัพสุมาสูก็ยกมาเปนสามทางมาตั้งอยู่ใกล้เมืองก็ยกทหารออกรบ แลเห็นเตงงายยกออกมาก็ให้กัดหยงออกสู้ยังไม่ทันถึงเพลง เตงงายฟันด้วยง้าวถูกกันหยงตาย แล้วก็คุมทหารบุกรุกไล่เข้าไป อ้าวจุ๋นอองกี๋ก็ยกทหารเข้ากระโจมตีทั้งสี่ด้าน บู๊ขิวเขียมเห็นจะสู้ไม่ได้ ก็พาทหารคนสนิธประมาณสิบคนหนีไปถึงเมืองซิมก๋วน ซองเป๊กเจ้าเมืองก็เปิดประตูรับเข้าไป แต่งโต๊ะเลี้ยงพอบู๊ขิวเขียมเมาสุราแล้วก็ฆ่าเสียตัดเอาสีสะไปให้สุมาสู
ครั้นสุมาสูปราบปรามข้าศึกราบคาบแล้ว ก็ตั้งจูกัดเอี๋ยนเปนทหารใหญ่ ได้ว่าราชการเมืองเองจิ๋วเมืองห้วยหลำทั้งปวงนั้น แล้วก็ยกกลับไปเมืองฮูโต๋ สุมาสูป่วยจักษุหนักให้เจ็บปวดเปนกำลัง เวลากลางคืนนอนไม่หลับ เคลิ้มม่อยไปหน่อยหนึ่งก็แลเห็นลิฮองแลเตียวอิบแลแฮเฮาเหียนสามคนมายืนอยู่หน้าเตียงนอน ก็รู้ว่าตัวจะไม่รอดแล้ว จึงใช้คนไปเมืองลกเอี๋ยง หาสุมาเจียวมาก็ให้เข้าไปที่เตียงนอน สุมาเจียวเห็นพี่ชายป่วยหนักจะไม่รอดแล้วก็ร้องไห้ สุมาสูจึงสั่งว่า ข้าทำราชการมาก็ได้เปนที่มหาอุปราช อุตส่าห์รักษาตัวมาได้ไม่มีอันตราย เจ้าจะทำราชการแทนที่พี่สืบไป อุตส่าห์ระวังรักษาตัวจงดี ถ้ามีราชการเปนข้อใหญ่อย่าไว้ใจแก่ผู้อื่นจะเสียราชการ จะฉิบหายสิ้นทั้งโคตร สั่งเท่านั้นแล้วก็มอบตราให้แก่น้องชาย
ฝ่ายสุมาเจียวจะใคร่ให้พี่ชายสั่งความต่อไปอีก ความเวทนาในจักษุกำเริบหนักขึ้น สุมาสูก็ร้องขึ้นด้วยเสียงอันดังก็ขาดใจตาย เมื่อตายนั้นเดือนสี่ พระเจ้าโจมอเสวยราชย์ได้สองปีเศษ สุมาเจียวก็แต่งการศพพี่ชายตามประเพณี แล้วให้ไปกราบทูลพระเจ้าโจมอ ๆ ก็มีหนังสือไปให้สุมาเจียวตั้งอยู่ในเมืองฮูโต๋ป้องกันกองทัพเมืองกังตั๋ง สุมาเจียวก็ไม่เต็มใจอํ้าอึ้งอยู่ แต่ว่ามิรู้ที่จะตอบประการใด
จงโฮยจึงว่าแก่สุมาเจียวว่า ท่านมหาอุปราชพึ่งดับสูญ น้ำใจทหารทั้งปวงก็ยังมิราบคาบ ท่านจะตั้งอยู่เมืองฮูโต๋นี้ แม้มีคนคิดร้ายวุ่นวายขึ้นข้างในวัง ซึ่งจะไปกำจัดเสียนั้นเห็นจะมิทันที สุมาเจียวเห็นชอบด้วยก็ยกทหารไปตั้งอยู่ตำบลลกซุย พระเจ้าโจมอรู้ดังนั้นก็ตกใจนัก ขุนนางผู้ใหญ่ชื่อว่าอองซกจึงทูลว่า ขอให้พระองค์ตั้งให้สุมาเจียวเปนมหาอุปราช ว่าราชการแทนที่พี่ชายให้มีน้ำใจ พระเจ้าโจมอเห็นชอบด้วยก็ใช้ให้อองซกถือหนังสือไปหาสุมาเจียวมา จะตั้งให้เปนที่มหาอุปราช สุมาเจียวก็เข้าเฝ้าพระเจ้าโจมอ กระทำคำนับรับที่ก็ได้ว่าราชการทั้งแผ่นดินเหมือนพี่ชาย
ฝ่ายผู้สอดแนมราชการเมืองเสฉวน ครั้นรู้ว่าสุมาสูตายแล้ว จึงเอาเนื้อความไปแจ้งแก่เกียงอุย ๆ จึงเอาเนื้อความกราบทูลพระเจ้าเล่าเสี้ยน แล้วจึงว่า สุมาสูพึ่งตายสุมาเจียวได้เปนมหาอุปราชแทนพี่ชาย เห็นจะทิ้งเมืองลกเอี๋ยงไม่ได้ ด้วยพึ่งว่าราชการใหม่บ้านเมืองทั้งปวงยังไม่ราบคาบ ข้าพเจ้าขออาสาไปตีเมืองวุยก๊กเห็นจะได้ พระเจ้าเล่าเสี้ยนก็มิรู้ที่จะขัดก็ยอมให้เกียงอุยไป เกียงอุยก็ลาออกไปเมืองฮันต๋งจัดแจงกองทัพที่จะยกไป
เตียวเอ๊กทหารผู้ใหญ่จึงห้ามว่า ขอบขัณฑเสมาเมืองเสฉวนก็น้อย เข้าปลาอาหารก็เบาบาง ซึ่งจะยกทัพไปทางไกลนั้นจะขัดสน ขอให้แต่งทหารไปรักษาหัวเมืองของเราไว้ให้ราษฎรอยู่เย็นเปนสุข ข้าพเจ้าคิดอย่างนี้เห็นจะมีความเจริญแก่บ้านเมืองของเรา เกียงอุยจึงว่าท่านว่านี้ข้าพเจ้าไม่เห็นด้วย แต่ครั้งก่อนเมื่อท่านมหาอุปราชยังไม่เข้ามาเปนข้าราชการก็ได้ว่าไว้ว่า แผ่นดินนี้ยังเปนสามส่วนอยู่ ครั้นเข้ามาทำราชการแล้ว ก็ยกไปตีเมืองวุยก๊ก ไปตั้งอยู่ที่เขากิสานถึงหกครั้ง ราชการยังไม่สำเร็จก็ดับสูญเสียกลางคัน เมื่อจะดับสูญก็ได้สั่งเราไว้ให้ทำการสืบต่อไป ครั้งนี้เราได้ท่วงทีแล้ว จำจะอาสาเจ้าแผ่นดินไปทำการสนองพระคุณตามประเพณีชาติทหาร ถึงจะตายก็ไม่เสียดายชีวิต เมืองวุยก๊กสิเปนอริกับเรามาก่อน จะยกไปตีให้ได้ในครั้งนี้
แฮฮัวป๋าจึงว่าท่านว่านี้ชอบแล้ว ขอให้ยกกองทัพไปทางเปาสิว เราไปตีเอาเมืองเจ้าเสเมืองลำอั๋นซึ่งเปนเมืองสำคัญได้แล้ว ก็จะได้หัวเมืองทั้งปวงโดยสดวก เตียวเอ๊กจึงว่า ท่านยกไปทำการครั้งก่อนนั้นเดิรทัพช้านัก จึงไม่ได้ชัยชนะก็กลับมา ในตำราพิชัยสงครามว่าไว้ว่า แม่ทัพแม่กองผู้ทำการสงครามจะยกไปตีเขาอย่าให้เขาทันรู้ตัวจึงจะมีชัย ถ้าเขารู้ตัวแล้วก็จะตระเตรียมการยุทธ์ไว้พร้อม ผู้ใดไปตีก็จะไม่สมคะเน ขอให้ท่านเร่งรีบยกไปอย่าให้ทันรู้ตัวเลย เห็นจะได้ชัยชนะฝ่ายเดียว เกียงอุยเห็นชอบด้วยก็ให้เกณฑ์ทหารให้สิ้นเชิง ได้ทหารหกสิบหมื่นยกไปทางเปาสิว
ครั้นไปถึงตำบลแม่น้ำเจ้าซุย กองสอดแนมมาบอกแก่เกียงอุยว่า อองเก๋งเจ้าเมืองยงจิ๋วแลต้านท่ายทหารรองคุมทหารเจ็ดหมื่นยกมา เกียงอุยจึงคิดอ่านอุบายให้ทหารผู้ใหญ่ยกไปเปนสองกองให้ไปตีวกหลัง เตียวเอ๊กกับแฮหัวป๋าก็ยกไป เกียงอุยก็ยกกองทัพข้ามแม่น้ำเจ้าซุยไปตั้งริมฝั่งข้างฟากตวันตก ฝ่ายอองเก๋งก็คุมทหารเข้าไปจะตี ครั้นยกกองทัพไปใกล้เข้าแล้วจึงร้องถามว่า เมืองวุยก๊กเมืองกังตั๋งเมืองเสฉวนสามเมืองนี้ตั้งอยู่เหมือนก้อนเส้า ถ้าต่างคนต่างอยู่ก็มีความสุข เหตุอันใดท่านจึงยกกองทัพมาตีเรา
เกียงอุยจึงร้องว่า พระเจ้าโจฮองผิดชอบประการใด สุมาสูจึงยกออกเสียจากราชสมบัติ แล้วเอาผู้อื่นมาตั้งให้เปนเจ้า ขุนนางทั้งปวงเห็นชอบไปด้วยกันสิ้น เราอยู่ต่างเมืองเห็นว่าทำผิดประเพณีโบราณนัก จึงยกทัพมาทำโทษ หวังจะไม่ให้ข้าแผ่นดินดูเยี่ยงอย่างสืบไปเบื้องหน้า
อองเก๋งได้ฟังดังนั้นก็จนใจไม่รู้ที่จะตอบ ก็แลดูหน้านายทหารสี่คน โจเบ๊งหนึ่ง ฮั้วเอ๋งหนึ่ง เล่าตัดหนึ่ง จูฮองหนึ่ง แล้วจึงว่า กองทัพเสฉวนข้ามมาตั้งอยู่ฟากข้างนี้ ถ้าเสียแก่เราทหารจะตายในน้ำเปนอันมาก เกียงอุยคนนี้มีกำลังมากนัก ไม่เห็นหน้าผู้ใดจะต้านทานได้ เราเห็นแต่ท่านช่วยกันทั้งสี่คนพอจะรับรองได้อยู่ ถ้าเขาเสียทีถอยเราแล้ว ท่านจงพาทหารไล่บุกบั่นให้จงสามารถ ว่าแล้วก็ให้ทหารเข้ารบ เกียงอุยรบไปหน่อยหนึ่งก็ชักม้ากลับพาทหารหนีมาทางค่าย อองเก๋งเร่งรีบทหารไล่ติดตาม เกียงอุยถอยมาใกล้ริมนํ้าแล้ว พาทหารหนีเลียบฝั่งน้ำไปข้างตวันตก จึงร้องประกาศแก่ทหารทั้งปวงว่า ข้าศึกไล่มาใกล้อยู่แล้ว ทหารเราก็เปนเชื้อชาติทหารแต่ล้วนดี ๆ ฝีมือกล้าหาญ เคยทำการสงครามมาแต่ก่อน เหตุใดครั้งนี้จึงย่อท้อข้าศึกนัก ทหารอองเก๋งอยู่ข้างตวันออก
เตียวเอ๊กแฮหัวป๋ายกทหารมาซุ่มอยู่ ครั้นรู้ว่ารบกันอยู่แล้วก็ตีวกหลังเข้าไปกองหนึ่ง ตีข้างหน้าเข้าไปกองหนึ่ง เกียงอุยก็ตั้งสง่าทำฮึกฮักพาทหารไล่บุกบั่นเข้าไปทั้งสามกอง กันทหารอองเก๋งลงไปข้างแม่นํ้า ทหารอองเก๋งซึ่งลงไปก่อนกลัวน้ำรั้งรออยู่ ที่หนีลงไปข้างหลังทั้งม้าทั้งคนก็เหยียบยํ่ากันตายประมาณสองส่วน ที่หนีลงน้ำก็ตายเปนอันมาก ทหารเกียงอุยตัดสีสะเสียได้สักหมื่นเศษ
ฝ่ายอองเก๋งพาทหารร้อยเศษติหลีกออกไปได้ หนีไปทางเต๊กโตเสียเข้าในเมืองแล้วปิดประตูไว้ให้ทหารรักษามั่นคง เกียงอุยมีชัยชนะแล้วก็เลี้ยงดูทหารให้บำเหน็จรางวัล จึงปรึกษาว่าเราจะยกตามไปตีเมืองเต๊กโตเสีย ทหารทั้งปวงจะเห็นประการใด เตียวเอ๊กจึงห้ามว่า ท่านทำการครั้งนี้มีชัยปรากฎเกียรติยศอยู่แล้ว ขอให้งดแต่เพียงนี้เถิด จะทำการต่อไปอีกถ้าเพลี่ยงพลํ้าจะมิเสียไปหรือ เหมือนเขียนอสรพิษแล้วเขียนเท้าด้วยให้เห็นตีนงู
เกียงอุยจึงว่าท่านว่านี้ไม่ชอบ แต่ก่อนเรายกทัพมาทำการเสียทีเขาเปนหลายครั้ง ครั้งนี้เราอุตส่าห์มาอีกก็ได้ชัยชนะ ทหารเมืองวุยก๊กแตกครั้งนี้ยับเยินแหลกเหลวนัก นํ้าใจอ่อนอยู่แล้ว ถ้าเรายกไปตีอีก ทหารเราก็มีน้ำใจ เห็นจะได้เมืองเต๊กโตเสียโดยง่ายไม่ทันลัดนิ้วมือ เจ้าอย่าท้อใจเลย เตียวเอ๊กห้ามถึงสามครั้ง เกียงอุยไม่ฟังก็ยกทัพไปเมืองเต๊กโตเสีย
ฝ่ายต้านท่ายเสียทัพแก่เกียงอุยแล้ว ไปเกลี้ยกล่อมซ่องสุมทหารจะมาช่วยอองเก๋ง ครั้นเห็นเตงงายเจ้าเมืองกุนจิ๋วคุมทหารหนุนมามีความยินดีนัก ออกไปรับเข้ามา เตงงายจึงว่า ท่านมหาอุปราชให้ยกกองทัพมาช่วย ต้านท่ายจึงว่า ท่านจะคิดอ่านประการใดจึงจะให้มีชัย
เตงงายจึงว่า เกียงอุยมีชัยแก่เราที่ริมแม่นํ้าเจ้าซุยแล้ว ถ้าตั้งเกลี้ยกล่อมทหารสี่หัวเมืองในแว่นแคว้นนี้ได้แล้วทำการต่อเข้ามา ข้าพเจ้าเห็นว่าเราจะขัดสน นี่เกียงอุยหาทำฉะนั้นไม่ ยกทัพตรงเข้าล้อมเมืองเต๊กโตเสียทีเดียว เราจะกลัวอันใดด้วยเมืองเต๊กโตเสียมั่นคงนัก ถึงจะตีก็หาได้ไม่ ถ้าเรายกกองทัพซุ่มอยู่เขาฮางเนีย คอยเมื่อกองทัพเกียงอุยยกมา แล้วให้ล่อลวงด้วยกลก็จะหนีไปเปนมั่นคง หาพักรบพุ่งไม่
ต้านท่ายเห็นชอบด้วยก็ให้เกณฑ์ทหารยี่สิบกอง ๆ ละห้าสิบคน จึงให้ตระเตรียมพลุแลประทัดจงมาก ให้ซุ่มอยู่ซอกเขาฮางเนีย ถ้าทัพเกียงอุยยกมาให้จุดพลุประทัดทิ้งแล้วให้โห่ร้องอื้ออึงจงหนัก
ฝ่ายเกียงอุยให้ตั้งค่ายแปดค่ายล้อมเมืองเต๊กโตเสีย ให้ทหารปีนกำแพงทำลายป้อมถึงเก้าวันสิบวันแล้วก็หักเข้าไปมิได้ จนใจมิรู้ที่จะคิดอ่านต่อไปรำคาญใจนัก ครั้นเวลาคํ่ากองสอดแนมให้ม้าใช้มาบอกว่า กองทัพยกมาเปนสองกอง ธงอันหนึ่งมีหนังสือสำคัญว่าต้านท่ายเจียงอ้ายจงกุ๋น ธงอันหนึ่งว่าเตงงายเจ้าเมืองกุนจิ๋ว เกียงอุยตกใจให้หาขุนนางมาปรึกษา
แฮหัวป๋าจึงว่า เตงงายคนนี้มีฝีมือรบพุ่งก็กล้าหาญ มีสติปัญญาชำนาญในการสงคราม เกียงอุยจึงว่า กองทัพเขายกมาไกลทหารเหนื่อยระส่ำระสายอยู่ เราเร่งยกเข้าตีเห็นจะได้ท่วงที อย่าให้ทันตั้งค่ายมั่นลงได้ ว่าแล้วให้เตียวเอ๊กคุมทหารเข้าตีเมือง ให้แฮหัวป๋าไปตีต้านท่าย ฝ่ายเกียงอุยก็ไปตีเตงงาย ยกไปได้ประมาณสักห้าสิบเส้นได้ยินเสียงพลุประทัด เสียงคนโห่ร้องเสียงกลองอื้ออึงสนั่น แลไปเห็นธงปักรายรอบดาษไปก็ตกใจนัก คิดว่าถูกกลศึกเตงงายแล้ว เห็นจะเสียทีก็ถอยทัพ จึงให้ม้าใช้ไปหากองทัพเตียวเอ๊กให้เลิกกองทัพกลับไปเมืองฮันต๋ง ฝ่ายเกียงอุยอยู่ระวังหลัง ครั้นถอยมาถึงด่านเกียมก๊ก จึงรู้ว่ากองทัพซึ่งล้อมตัวเข้าไว้มากมายอยู่นั้น เปนกลศึกของเตงงายทำล่อลวงให้เสียนํ้าใจ จึงพานายทัพนายกองทั้งปวงเข้าไปเฝ้าพระเจ้าเล่าเสี้ยนณเมืองเสฉวน จึงทูลเรื่องราวซึ่งตัวไปทำการนั้นแต่ต้นจนปลาย
พระเจ้าเล่าเสี้ยนเห็นเกียงอุยมีชัยได้ความชอบมา จึงให้เลื่อนที่เปนไต้จงกุ๋น เกียงอุยทูลลาไปถึงเมืองแล้วมีน้ำใจโกรธเตงงายนัก ก็ให้ทหารตระเตรียมม้าแลศัสตราวุธแลเครื่องสรรพยุทธ์พร้อมแล้วให้มีหนังสือเข้าไปทูลพระเจ้าเล่าเสี้ยน ว่าจะขอไปตีเมืองวุยก๊กอีกครั้งหนึ่ง
ฝ่ายอองเก๋งรู้ว่าเกียงอุยล่าทัพหนีไปเพราะเตงงายมาช่วย จึงให้มาเชิญเข้าไปกินโต๊ะในเมือง แล้วก็ให้แต่งหนังสือบอกความชอบเตงงายไปทูลแก่พระเจ้าโจมอ ๆ ก็ให้ตั้งเตงงายเปนอันไสจงกุ๋นคุมทหารอยู่รักษาเมืองเองจิ๋วกับต้านท่าย เตงงายออกไปกระทำคำนับรับตราตามอย่างธรรมเนียม ต้านท่ายก็ให้เชิญเตงงายไปกินโต๊ะแล้วจึงว่าทหารเมืองเสฉวนแพ้ความคิดท่านครั้งนี้เห็นจะไม่ยกมาอีกแล้ว เตงงายจึงว่า ข้าพเจ้าเห็นว่าทหารเมืองเสฉวนจะยกมาอีกด้วยเหตุถึงห้าประการ ต้านท่ายจึงถามว่าเหตุห้าประการนั้นคืออันใดข้าพเจ้าจะขอฟัง เตงงายจึงว่า เหตุเปนประถมนั้น คือทหารเมืองเสฉวนหนีไปก็จริง แต่ว่าไม่เสียรี้พลแลมีชัยชนะไว้ก่อน ได้ม้าศัสตราวุธของเราไปเปนอันมาก ฝ่ายข้างเรามีชัยให้เขาหนีไปได้ก็จริง แต่ว่าเสียรี้พลมากนัก เหตุเปนคำรบสองนั้น คือทหารเมืองเสฉวนได้แบบอย่างขงเบ้งฝึกสอนไว้ชัดเจนพร้อมเพรียงชำนิชำนาญในการสงครามนัก ทหารข้างเราหาชำนิชำนาญเหมือนเขาไม่ เหตุคำรบสามนั้น คือทหารเสฉวนยกมาข้างทางบก ทางเรือบันทุกลำเลียงมาส่ง หาลำบากแก่ทหารไม่ ทหารฝ่ายข้างเรายกมาแต่ทางบก ลำบากด้วยสเบียงอาหารนัก เหตุเปนคำรบสี่นั้น คือที่เมืองเต๊กโตเสียเมืองหลงเส เมืองลำอั๋นเขากิสานเหล่านี้กว้างขวางนัก ทหารเสฉวนได้มาเนือง ๆ รู้แห่งทุกตำบล แยกย้ายรายกันมาทุกทาง ทหารเรารักษายากนัก เหตุเปนคำรบห้านั้น คือทหารเสฉวนจะยกทัพมาทำการครั้งไร ก็มาอาศรัยสเบียงอาหารในเมืองเกี๋ยงเปนกำลังทุกครั้ง ข้าพเจ้าเห็นเหตุห้าประการดังนี้ จึงว่ากองทัพเมืองเสฉวนจะยกมาอีกเปนมั่นคง ต้านท่ายจึงสรรเสริญว่า ท่านมีสติปัญญาสอดส่องล่วงรู้ไปดังนี้จะกลัวอันใดแก่ข้าศึก ว่าแล้วต้านท่ายกับเตงงายก็ตั้งสัตย์สาบาลเปนพี่น้องกันตราบเท่าจนวันตาย แล้วก็ให้ทหารทั้งปวงฝึกสอนการสงครามให้ชำนาญทุกประการ จึงให้ทหารไปตั้งค่ายรายอยู่รักษาด่าน ซึ่งเปนที่คับขันมั่นคงทุกตำบล
ฝ่ายเกียงอุยให้เชิญทหารมากินโต๊ะแล้วจึงปรึกษาว่า เราจะยกไปทำการกับเมืองวุยก๊กครั้งนี้จะเปนประการใด โหรคนหนึ่งชื่อว่าฮวนเกี้ยนจึงว่า ท่านยกทัพไปครั้งก่อนได้ชัยชนะมีเกียรติยศปรากฎไว้ ทหารวุยก๊กเกรงกลัวได้เปนศักดิ์ศรีแก่เมืองเสฉวนอยู่แล้ว ท่านจะยกไปอีกครั้งนี้ถ้าเพลี่ยงพลํ้าเสียทีก็จะพลอยให้เกียรติยศครั้งก่อนนั้นเสียไป เกียงอุยจึงว่าท่านทั้งปวงว่านี้ ด้วยเห็นว่าแดนเมืองวุยก๊กนั้นกว้างขวาง แล้วมีทแกล้วทหารมากนักจึงเกรงกลัว ฝ่ายข้าพเจ้าเห็นว่ากองทัพเราได้เปรียบเมืองวุยก๊กมากนัก ด้วยเหตุถึงห้าประการ จึงไม่เกรงเลย
ทหารทั้งปวงจึงถามว่า เหตุห้าประการนั้นสิ่งใดบ้าง เกียงอุยจึงพรรณนาเหตุห้าประการนั้นให้ฟัง ก็เหมือนเตงงายว่าแก่ต้านท่ายนั้น แล้วจึงว่าข้าพเจ้าเห็นได้เปรียบถึงเพียงนี้ จึงเต็มใจที่จะไปตีเมืองวุยก๊ก เมื่อกระนี้มิไปจะไปเมื่อไรเล่า แฮหัวป๋าจึงว่า เตงงายคนนี้เปนเด็กอยู่ก็จริง แต่ว่ามีสติปัญญาหลักแหลมนัก ครั้งนี้ก็ได้เปนที่อันไสจงกุ๋นแล้ว เห็นจะจัดแจงทแกล้วทหารรักษาบ้านเมืองแลด่านทาง ซึ่งเปนที่คับขันมั่นคงยิ่งกว่าเก่า เราอย่าดูถูกจะเสียการ
เกียงอุยได้ยินดังนั้นโกรธนัก ร้องตวาดไปว่าจะทำการใหญ่สิมาพูดอย่างนี้ให้ทหารทั้งปวงเสียนํ้าใจ ใครอย่าห้ามปรามเลยข้าพเจ้าไม่ฟัง ว่าแล้วก็สั่งให้ยกกองทัพ ตัวคุมทหารเปนกองหน้ายกไป ทหารทั้งปวงก็ยกตามมาถึงตำบลเขากิสาน กองสอดแนมจึงให้ม้าใช้มาบอกว่า ทหารเมืองวุยก๊กมาตั้งค่ายสกัดทางอยู่เก้าค่าย เกียงอุยก็ไม่เชื่อ จึงขี่ม้าพาทหารขึ้นบนเนินเขา แลเห็นค่ายรายกันไปเปนท่วงทีเหมือนอสรพิษมีสีสะแลหางคอยวกกระหวัดรัดคน จึงว่าแฮหัวป๋าว่าไว้ก็สมคำ เตงงายคนนี้ความคิดดีนัก พิเคราะห์ดูเห็นประหนึ่งคล้ายคลึงท่านมหาอุปราชอาจารย์ของเรา ซึ่งเราจะหักโหมเข้าไปไม่ได้เห็นจะเสียที ชรอยเตงงายอยู่ในค่ายอันนี้เปนมั่นคง ว่าแล้วพาทหารกล้บมาก็ให้ตั้งค่ายมั่นอยู่ปากทาง จึงสั่งให้ทหารออกลาดตะเวนเปนห้าพวก ๆ ละห้าร้อย แต่งตัวแปลก ๆ ถือธงห้าอย่าง สีเขียวขาวเหลืองแดงดำไม่ให้เหมือนกัน แล้วตั้งเปาเชานายทหารให้อยู่รักษาค่าย จึงกำชับว่าท่านรักษาให้จงดี ตัวข้าพเจ้าจะยกทัพไปตีเมืองลำอั๋น
ฝ่ายเตงงายรู้ว่ากองทัพเมืองเสฉวนยกมาตั้งอยู่ปากทางช่องแคบหลายวันแล้วมิได้ยกมาตี มีแต่ทหารมาเที่ยวลาดตะเวนหนทางร้อยหนึ่งร้อยห้าสิบแล้วก็กลับไป ผลัดเปลี่ยนกันมาวันละห้าพวก แต่งตัวแปลก ๆ กันถือธงก็ต่างสีกัน จึงขี่ม้าพาทหารขึ้นไปดูบนเนินเขา แลเห็นค่ายแล้วกลับลงมาบอกแกต้านท่ายว่า ข้าพเจ้าคะเนว่าเกียงอุยหาอยู่ในค่ายไม่ ต่อจะยกไปตีเมืองลำอั๋นมั่นคง ทหารซึ่งยกมาลาดตะเวนนั้นก็เบาบาง ขอให้ท่านยกไปตีค่ายเอาให้ได้ แล้วตั้งสกัดอยู่ต้นทาง ข้าพเจ้าจะยกไปช่วยเมืองลำอั๋น ถ้าเกียงอุยถอยแล้วข้าพเจ้าจะรีบไปตั้งอยู่เขาบูเสียงสัน แล้วจะซุ่มทหารไว้สองฟากทางที่ช่องแคบ ถ้าเกียงอุยยกมาที่นั้นจะยกตีกระหนาบเข้า เห็นจะเสียทีแก่เราฝ่ายเดียว
ต้านท่ายจึงว่า ข้าพเจ้ามาอยู่หัวเมืองหลงเสนี้ช้านานประมาณยี่สิบสามสิบปีแล้ว ยังหารู้จักแผนที่ทั้งปวงไม่ ท่านอยู่หาอื่นเหตุใดจึงรู้จักทุกแห่งทุกตำบลเหมือนเทวดา ท่านว่าทั้งนี้ชอบนักเร่งยกไปเถิด ข้าพเจ้าจะเข้าหักเอาค่ายให้ได้ เตงงายยกทัพไปตามทางลัด เร่งรีบไปถึงเขาบุเสียงสันก่อนเกียงอุย ก็ตั้งค่ายมั่นอยู่บนเนินเขานั้น เตงงายจึงให้เตงต๋งผู้บุตรกับสุเมานายทหารคุมทหารคนละห้าพัน สั่งให้ยกไปตั้งอยู่ที่ซอกเขาตำบลตวนโกะ นายทหารสองคนก็ยกไปซุ่มอยู่ ในค่ายเตงงายห้ามปากเสียงสงบเหมือนไม่มีคน ธงก็มิให้ปักไว้
เกียงอุยยกไปถึงหน้าเขาบูเสียงสันทางจะไปเมืองลำอั๋น จึงว่าแก่แฮหัวป๋าว่าเขาอันนี้เปนที่คับขันมั่นคงนัก ถ้าเราเข้าตั้งค่ายอยู่ได้จะได้เมืองลำอั๋นโดยง่าย แต่ว่าข้าพเจ้าเห็นว่าเตงงายมีความคิด จะยกมาตั้งสกัดอยู่ก่อน พอสิ้นคำก็ได้ยินประทัดแลเสียงกลองเสียงคนโห่ร้องยกลงมาจากเขา แลเห็นธงมีหนังสือสำคัญว่าเตงงาย กองหน้าตกใจนัก เกียงอุยก็ยกหนุนขึ้นไป ทหารเตงงายก็ถอยไป เกียงอุยก็ไล่ติดตามไปถึงหน้าค่าย ให้ทหารร้องท้าทายเปนข้อหยาบช้า ให้เตงงายออกมารบ เตงงายก็ตั้งมั่นไว้ไม่ออกมา เกียงอุยจะหักเข้าไปมิได้ จึงให้ทหารไปตัดไม้ขนศิลามาจะตั้งค่ายประชิด ทหารเตงงายยกออกมาไล่ตีทหารเกียงอุยวุ่นวายจะตั้งค่ายก็มิได้ ก็ถอยทัพกลับไปค่ายเก่า ครั้นเวลารุ่งเช้าเกียงอุยจึงยกทหารไปตั้งค่ายอยู่ที่เขาบูเสียงสัน ค่ายยังไม่ทันมั่น เวลายามเศษเตงงายก็ให้ทหารห้าร้อยเอาเชื้อเพลิงมาเผาค่ายขึ้นได้ก็เข้าตีวุ่นวายขึ้น ตั้งค่ายไม่ได้เกียงอุยก็เลิกทัพมา จึงปรึกษาด้วยแฮหัวป๋าว่า เราจะยกไปตีเมืองลำอั๋นเห็นจะไม่ได้แล้ว เราจะรบเอาเมืองเสียงเท่งเถิดเปนที่ไว้สเบียงอาหาร ตีได้แล้วจะได้เปนกำลังราชการ เมืองลำอั๋นก็จะพลอยได้โดยง่าย ข้าพเจ้าจะยกไปตีเมืองเสียงเท่ง ท่านอุตส่าห์ตั้งค่ายมั่นไว้แต่ไกลให้เตงงายระวังอยู่ ว่าแล้วเกียงอุยก็ยกทหารไปในกลางคืนวันนั้น ครั้นรุ่งสว่างแลเห็นเขาเปนช่องแคบกันดารนัก จึงถามผู้นำทางว่าเขาอันนี้ชื่อไร ผู้นำทางจึงบอกว่าชื่อเขาตวนโกะ เกียงอุยได้ยินดังนั้นก็ตกใจ จึงว่าเขาอันนี้เปนที่คับขันชื่อเสียงก็ร้ายอยู่หาดีไม่ ถ้าข้าศึกมาสกัดอยู่ทางที่จะกลับไปเราจะมิขัดสนหรือ ว่าแล้วก็อํ้าอึ้งอยู่ มืกองสอดแนมมาบอกว่าเห็นฝุ่นฟุ้งขึ้นข้างหลังเขา ชรอยจะมีกองทัพมา เกียงอุยได้แจ้งดังนั้นจะถอยทัพกลับมา ฝ่ายสุเมากับเตงต๋งยกทหารออกตีกระหนาบไล่มา เกียงอุยก็รบพลางหนีพลางค่อยถอยมา ฝ่ายเตงงายก็ยกทัพตีสกัดไว้ กองทัพทั้งสามตีระดมเข้าพร้อมกัน ทหารเกียงอุยระส่ำระสายล้มตายเปนอันมาก พอแฮหัวป๋ายกทัพมาตีกระหนาบเข้าไป ทัพเตงงายก็ถอยไป เกียงอุยก็ออกมาหาแฮหัวป๋าได้ จะพากันยกกลับไปค่ายเขากิสาน แฮหัวป๋าจึงบอกว่า ต้านท่ายยกมาตีเขากิสานแตก เปาเชานายทหารก็ตาย ทัพนั้นก็ล่าไปเมืองฮันต๋งแล้ว เกียงอุยก็จนใจมิรู้ที่จะคิดอ่านการสืบไป ก็ให้ล่าทัพกลับมาทางน้อยริมเขา เตงงายก็ยกทัพไล่ติดตามมา เกียงอุยก็ให้กองทัพทั้งปวงมาก่อน ตัวลงอยู่รั้งหลัง ครั้นยกถอยมาถึงริมเขาต้านท่ายซุ่มทหารอยู่ที่นั้นเห็นกองทัพเกียงอุยยกมาก็พาทหารออกตีสกัดไว้ ทหารเตงงายต้านท่ายล้อมทัพเกียงอุยเข้าไว้ ฆ่าทหารเกียงอุยตายเปนอันมาก ฝ่ายเกียงอุยจะหักออกไปด้านไหนก็มิได้ เตียวหงีทหารเกียงอุยยกทหารมาถึงเข้าเห็นดังนั้น ก็พาทหารประมาณสามร้อยกระโจมตีเข้าช่วยเกียงอุย ๆ ก็ตีออกมาได้ ฝ่ายเตียวหงีก็ถูกเกาทัณฑ์ตายในที่รบ เกียงอุยพาทหารเหลือตายหนีไปเมืองฮันต๋ง แล้วระลึกถึงคุณเตียวหงีนัก ว่าเปนคนสัตย์ซื่อสามิภักดิ์ทำราชการจนตายในการศึก จึงให้บำเหน็จรางวัลแก่บุตรภรรยาแลลูกหลานว่านเครือ แล้วจัดแจงผู้ซึ่งได้ราชการมาตั้งเปนนายทหารแทนที่เตียวหงี
เกียงอุยจึงปรึกษาโทษตัวเองว่า เรายกทัพไปทำการครั้งนี้ เสียทหารแลม้าศัสตราวุธมากมายโทษอันนี้ใหญ่หลวงนัก เราจะทำโทษตัวเหมือนอย่างมหาอุปราชเสียเกเต๋งแก่สุมาอี้นั้นจึงจะควร ว่าแล้วก็แต่งเรื่องราวปรับโทษถอดเสียจากที่ยศฐาศักดิ์ แต่ว่าได้ว่าราชการเปนนายทหารทั้งปวง ไปถวายแก่พระเจ้าเล่าเสี้ยน
ฝ่ายเตงงายกับต้านท่ายครั้นทัพเมืองเสฉวนหนีไปแล้ว ก็ให้แต่งโต๊ะเลี้ยงนายทัพนายกองแลให้รางวัลแก่ทหารทั้งปวงตามสมควร ต้านท่ายจึงให้มีหนังสือบอกยกความชอบเตงงายไปถึงสุมาเจียว ๆ ก็ให้มีตราไปตั้งเตงงายเลื่อนที่ขึ้นไป บุตรเตงงายก็ตั้งให้เปนขุนนางผู้ใหญ่ ครั้งนั้นพระเจ้าโจมอเสวยราชยํได้สามปี (พ.ศ. ๗๙๙) ชื่อเมืองแต่ก่อนนั้นชื่อว่าไกเจ้ง ครั้งนั้นให้แปลงใหม่ชื่อว่ากำลอ
ฝ่ายสุมาเจียวได้ว่าราชการเมืองวุยก๊กทั้งแผ่นดิน การทั้งปวงสิทธิ์ขาดอยู่แต่ผู้เดียวมิได้ทูลพระเจ้าโจมอเลย จะเข้าออกในพระราชวังก็ให้ทหารสามพันถือศัสตราวุธแห่หน้าหลังสำหรับรักษาตัว ครั้นเห็นไม่มีผู้เสมอถึงสองแล้วก็มัวเมาด้วยยศฐาศักดิ์ ใจคิดเอื้อมขึ้นไปจะเอาราชสมบัติ มีคนสนิธคนหนึ่งชื่อแกฉงเปนลูกแกกุ๋ยเปนที่ไว้ใจสุมาเจียว จึงไปพูดแก่สุมาเจียวที่สงัดว่า ท่านมียศฐาศักดิ์สูงใหญ่ในทืศทั้งสี่ ราชสมบัติทั้งนี้เห็นจะอยู่ในมือท่าน ถ้าจะทำการบัดนี้เกรงคนทั้งปวงจะมิสมัคพร้อมใจกัน จำจะฟังระคายดูนํ้าใจคนทั้งปวงก่อน จึงจะได้คิดการใหญ่สืบไป
สุมาเจียวจึงว่าข้าคิดอยู่นานแล้ว แต่ว่าหารู้ที่จะออกปากแก่ผู้ใดไม่ เจ้ารักเราคิดอ่านดังนี้เปนความชอบหนักหนา ถ้ากระนั้นเจ้าช่วยเดิรไปเมืองห้วยหลำพูดจาดูน้ำใจเจ้าเมือง แต่ว่าทำเปนว่าข้าใช้ไปให้รางวัลแก่ทหารผู้มีชื่อซึ่งทำสงครามมีความชอบนั้น ฟังแยบคายดูจะคิดการด้วยเราหรือไม่ แกฉงก็รับคำสุมาเจียวแล้วก็ไปเมืองห้วยหลำ
ฝ่ายจูกัดเอี๋ยนเจ้าเมืองห้วยหลำ เดิมอยู่บ้านลำเอี๋ยงในเมืองหลงเส เปนลูกพี่ลูกน้องกับขงเบ้ง ทำราชการอยู่เมืองวุยก๊ก เมื่อขงเบ้งเปนมหาอุปราชอยู่เมืองเสฉวนหาได้เปนที่ยศฐาศักดิ์ไม่ ด้วยคนทั้งปวงเกรงว่าจะไปเข้าด้วยพี่น้อง ครั้นขงเบ้งตายแล้วก็ได้ยศฐาศักดิ์เปนขุนนางผู้ใหญ่ ได้ว่ากล่าวเมืองห้วยหลำห้วยเขทั้งสองหัวเมือง เปนใหญ่แก่ทหารทั้งปวง ครั้นแกฉงเข้าไปหาก็เชิญให้กินโต๊ะเสพย์สุรา แกฉงเห็นจูกัดเอี๋ยนเมาสุราตึงตัวแล้วก็แกล้งพูดจะดูนํ้าใจ ว่าประชาราษฎรติเตียนเจ้าแผ่นดินว่าเปนคนโง่รู้ไม่ถึงความ หาควรจะเปนเจ้าไม่ วงศ์สุมาเจียวได้เปนมหาอุปราช บำรุงแผ่นดินมาถึงสามต่อแล้ว รักษาราษฎรให้อยู่เย็นเปนสุขสนุกสบายหาอันตรายมิได้ เปนความชอบใหญ่นักควรจะแทนที่เจ้าเมืองวุยก๊ก ท่านจะเห็นประการใด
จูกัดเอี๋ยนได้ยินดังนั้นก็โกรธ ว่าเจ้าเปนลูกแกกุ๋ยได้กินเบี้ยหวัดผ้าปีเมืองวุยก๊กมา ควรที่จะมีน้ำใจสัตย์ซื่อต่อแผ่นดิน เจ้ามาเจรจาหยาบช้าหาควรไม่เลย แกฉงได้ยินดังนั้นก็ตกใจจึงว่ากล่าวนบนอบว่า ข้าพเจ้าได้ยินคนอื่นเขาว่าก็ขัดใจ จึงเก็บเอามาเล่าให้ท่านรู้ด้วย
จูกัดเอี๋ยนจึงว่า ถ้าอันตรายมาถึงเจ้าแผ่นดิน เราเปนข้าราชการควรจะอาสาสนองพระเดชพระคุณจนสิ้นชีวิต แกฉงได้ยินดังนั้นก็นิ่งอยู่ นอนด้วยจูกัดเอี๋ยนคืนหนึ่งรุ่งเช้าก็ลาไป ครั้นถึงจึงเล่าเนื้อความซึ่งเจรจากับจูกัดเอี๋ยนทุกประการ สุมาเจียวได้ยินดังนั้นก็โกรธนัก ว่าควรหรือมาบังอาจเจรจาอย่างนี้ แกฉงจึงว่า จูกัดเอี๋ยนคนนี้เปนขุนนางผู้ใหญ่ โอบอ้อมเอาใจทหารทั้งปวง ทหารก็รักใคร่ นานไปเห็นจะมีภัยมาเปนมั่นคง อย่าช้าเลยท่านเร่งคิดล้างจูกัดเอี๋ยนเสียให้ได้ สุมาเจียวเห็นชอบด้วย ก็ให้หนังสือลับไปถึงงักหลิมเจ้าเมืองเองจิ๋ว แล้วจึงให้มีตรารับสั่งไปถอดจูกัดเอี๋ยนเสียจากที่เจ้าเมืองห้วยหลำ จะเอาเข้ามาตั้งเปนขุนนางผู้ใหญ่ทำราชการในเมืองหลวง
ฝ่ายผู้ถือตราไปถึงเข้า จูกัดเอี๋ยนแจ้งข้อรับสั่งแล้ว รู้ว่าแกฉงเอาเนื้อความซึ่งพูดกันนั้นไปบอกแก่สุมาเจียว จึงคิดอ่านทำทั้งนี้หวังจะทำร้ายแก่เรา จึงเอาตัวผู้ถือตรามาซักถามเอาเนื้อความ ผู้ถือตราให้การว่า ความทั้งนี้ข้าพเจ้าหารู้ไม่ งักหลิมเจ้าเมืองนั้นแลเห็นจะรู้ จูกัดเอี๋ยนถามว่าเขาจะรู้ด้วยเหตุอันใด ผู้ถือตราบอกว่างักหลิมจะรู้ด้วยสุมาเจียวให้หนังสือลับไปถึงใบหนึ่ง จูกัดเอี๋ยนจึงให้เอาผู้ถือหนังสือไปฆ่าเสีย แล้วยกทหารพันหนึ่งไปตีเมืองเองจิ๋ว ครั้นถึงประตูข้างทิศใต้เห็นประตูเมืองปิดอยู่ จูกัดเอี๋ยนเข้าไปถึงเชิงกำแพงร้องให้เปิดประตูรับไม่มีผู้ใดจะเปิด จูกัดเอี๋ยนโกรธจึงร้องด่าว่า อ้ายงักหลิมคนนี้เปนคนโฉดเขลาบังอาจมาคิดร้ายแก่กู แล้วสั่งให้ทหารเข้าตีเมือง ทหารดีมีฝีมือประมาณสิบคนโจนลงจากม้าข้ามคูปีนกำแพงขึ้นไปได้ ไล่ฆ่าฟันทหารบนเชิงเทินหนีไปสิ้น แล้วก็เปิดประตูเมืองออกมา
จูกัดเอี๋ยนพาทหารเข้าไปในเมือง ให้ทหารจุดไฟไหม้ขึ้นเปนอันมาก ก็ยกทหารตีเข้าไปจนตึกงักหลิม ๆ ตกใจนักหนีขึ้นไปอยู่ในห้องชั้นบน จูกัดเอี๋ยนถือกระบี่พาทหารไล่ค้นคว้าหาตัวพบเข้าจึงร้องตวาดว่า บิดาของท่านแต่ก่อนเปนข้าแผ่นดินเมืองวุยก๊ก ตัวท่านก็เปนข้าราชการสืบมาพระคุณหนักนัก ชอบจะกตัญญูรู้จักคุณเจ้าเข้าแดง ควรแล้วหรือมาคิดขบถเข้าด้วยสุมาเจียว งักหลิมยังมิทันตอบจูกัดเอี๋ยนก็ฟันด้วยกระบี่ งักหลิมตาย
จูกัดเอี๋ยนจึงมีหนังสือกล่าวโทษสุมาเจียว ไปทูลแก่พระเจ้าโจมอณเมืองลกเอี๋ยง แล้วก็ให้เกณฑ์ทหารเมืองห้วยหลำเมืองห้วยเขได้สิบหมื่นเศษ ในเมืองเกงจิ๋วได้สิบหมื่นเศษ แล้วจึงสั่งให้เตรียมม้าแลเครื่องศัสตราวุธแลสเบียงอาหารไว้ให้พร้อม แล้วจึงให้งอก๋งคนผู้ใหญ่เปนที่ปรึกษา พาตัวจูกัดเจ้งผู้บุตรไปณเมืองกังตั๋ง ให้ไปมอบไว้เปนจำนำหวังจะขอกองทัพไปช่วยกำจัด สุมาเจียวซึ่งเปนศัตรูแผ่นดิน
ครั้งนั้นซุนจุ๋นซึ่งเปนมหาอุปราชเมืองกังตั๋งนั้นตายแล้ว ซุนหลิมผู้น้องได้ว่าที่มหาอุปราชแทนที่พี่ชาย ก็ฆ่าเตงอิ๋นขุนนางผู้ใหญ่กับพวกทหารชื่อว่าลิกี๋อ๋องตุ้นตาย จึงได้เปนใหญ่ยศฐาศักดิ์สูงกว่าขุนนางทั้งปวง ฝ่ายพระเจ้าซุนเหลียงก็มีสติปัญญาอยู่ แต่ว่าไม่รู้ที่จะว่ากล่าวประการใด ด้วยราชการแผ่นดินสิทธิ์ขาดอยู่แก่ซุนหลิมผู้เดียว งอก๋งไปถึงเมืองโจะเทาเสียก็เข้าไปหาซุนหลิม ๆ จึงถามว่า ท่านมานี้ด้วยเหตุอันใด งอก๋งจึงว่าจูกัดเอี๋ยนเปนพี่น้องของขงเบ้งทำราชการอยู่เมืองวุยก๊ก เห็นพวกสุมาเจียวยกเจ้าแผ่นดินออกเสีย จะคิดอ่านเอาราชสมบัติเอง จูกัดเอี๋ยนจะคิดอ่านกำจัดศัตรูแผ่นดิน เห็นกำลังทหารของตัวน้อยนักจึงให้ข้าพเจ้ามาหาท่านขอกองทัพไปช่วย เกรงว่าท่านจะมิเชื่อ จึงให้ข้าพเจ้าเอาจูกัดเจ้งผู้บุตรมามอบให้ท่านไว้เปนคนจำนำ ขอให้ท่านยกทหารไปช่วย ซุนหลิมก็เชื่อจึงให้นายทหารชื่อว่าจวนต๊กจวนต๋วนสองคนเปนแม่ทัพหลวง อิ๋นจวนเปนทัพหนุน ให้จูอี้ต๋องอู่สองคนเปนกองหน้า ให้บุนขิมนำหนทาง ทหารทั้งสามกองนั้นเปนคนเจ็ดหมื่นยกไปช่วยจูกัดเอี๋ยน งอก๋งก็ลาซุนหลิมมาเมืองห้วยหลำไปแจ้งแก่จูกัดเอี๋ยนว่า ได้กองทัพเมืองกังตั๋งมาแล้ว จูกัดเอี๋ยนมีความยินดีนัก ก็ให้จัดแจงกองทัพพร้อมแล้วจะยกไป
ฝ่ายสุมาเจียวได้แจ้งหนังสือซึ่งจูกัดเอี๋ยนให้ไปทูลแก่พระเจ้าโจมอนั้นมีความโกรธนัก คิดอ่านจะยกทัพไปตีจูกัดเอี๋ยนเอง แกฉงจึงว่าวงศ์ของท่านได้อุปถัมภ์บำรุงแผ่นดินมาแต่บิดาแลพี่ชายสืบต่อมาจนถึงท่าน คุณนี้หนักหนาอยู่แล้วยังไม่ทั่วไปในทิศทั้งสี่อีกเล่า ยังมีคนมาคิดขบถอย่างนี้ ซึ่งท่านจะออกไปปราบศัตรูเองนั้นข้าพเจ้าหาเห็นด้วยไม่ เกรงศัตรูจะทำวุ่นวายขึ้นในราชฐาน ภายหลังจะกลับมาปราบปรามนั้นเห็นขัดสน ถ้าท่านเชิญนางกวยทายเฮากับเจ้าแผ่นดินออกไปปราบปรามศัตรูเห็นจะสงบโดยง่าย
สุมาเจียวได้ฟังดังนั้นก็ยินดีนัก จึงว่าท่านว่านี้ต้องความคิดของข้าพเจ้า ว่าแล้วก็เข้าไปทูลนางกวยทายเฮาว่า จูกัดเอี๋ยนคิดขบถ ข้าพเจ้ากับขุนนางทั้งปวงปรึกษาพร้อมกัน ขอเชิญพระองค์กับพระเจ้าโจมอออกไปด้วย จะได้ปราบศัตรูให้ราบคาบรักษาแผ่นดินไว้อย่าให้เปนอันตราย เหมือนคำพระเจ้าโจยอยซึ่งสั่งไว้นั้น นางกวยทายเฮากลัวขัดมิได้ก็รับว่าจะไป ครั้นรุ่งขึ้นวันหนึ่งสุมาเจียวจึงเข้าไปทูลพระเจ้าโจมอว่า ขอเชิญเสด็จพระองค์ไปทัพ
พระเจ้าโจมอจึงว่า ท่านมหาอุปราชได้ว่าราชการทั้งแผ่นดินสิทธิ์ขาดอยู่แก่ท่าน จะบังคับบัญชาผู้ใดก็มิได้ขัดขวาง ตามแต่จะไปเถิด ซึ่งจะให้ข้าพเจ้าไปนั้นด้วยเหตุอันใด สุมาเจียวจึงว่า ถ้าพระองค์จะไม่ไปเห็นหาควรไม่ ครั้งพระเจ้าโจโฉไปเที่ยวปราบปรามศัตรูจนถึงท้องพระมหาสมุทร ฝ่ายพระเจ้าโจผีพระเจ้าโจยอยก็คิดจะใคร่ให้แผ่นดินราบคาบ ถ้าราชศัตรูบังเกิดที่ไหนก็อุตส่าห์ไปปราบทุกทิศ ขอให้พระองค์ไม่ล้างศัตรูตามอย่างเชื้อพระวงศ์สืบมา ซึ่งพระองค์เกรงกลัวนั้นหาควรไม่ พระเจ้าโจมอขัดมิได้ก็รับว่าจะไป จึงมีตรารับสั่งให้เกณฑ์กองทัพในเมืองหลวงทั้งสองเมืองได้ยี่สิบหกหมื่น ตั้งอองกี๋เปนทัพหน้า ตังเขียนเปนปลัดทัพหน้า โจเป๋าเปนปีกขวา จิวท่ายเจ้าเมืองกุนจิ๋วเปนปีกซ้าย แล้วพระเจ้าโจมอก็ทรงราชรถยกทัพไปทางเมืองห้วยหลำ ก็ไปถึงทัพเมืองกังตั๋งซึ่งเปนทัพหน้ามาช่วยจูกัดเอี๋ยนนั้น จูอี้ซึ่งเปนทัพหน้าเมืองกังตั๋งก็ยกทหารออกสู้ ฝ่ายอองกี๋ก็ขี่ม้าคุมทหารออกรบ จูอี้รบกับอองกี๋ไม่ทันถึงสามเพลงเพลี่ยงพลํ้าเสียทีก็หนี ต๋องอู่ขี่ม้าออกมารบแทนยังไม่ทันได้สามเพลงก็หนีไป อองกี๋ก็พาทหารบุกรุกไล่ ทัพกังตั๋งเสียทีก็ล่าทัพหนีไปทางประมาณห้าร้อยเส้นก็ตั้งค่ายมั่นอยู่ จึงให้ม้าใช้ถือหนังสือไปแจ้งข้อราชการแก่จูกัดเอี๋ยนซึ่งมาตั้งอยู่ณเมืองชิวฉุน จูกัดเอี๋ยนก็ยกทหารมากับบุนขิม แลบุนเอ๋งบุนเฮาบุตรบุนขิมสองคน
ฝ่ายสุมาเจียวรู้ว่าทัพจูกัดเอี๋ยนยกมาบัญจบทัพกังตั๋งแล้ว จึงให้หาขุนนางผู้ใหญ่สองคน ชื่อว่าโปยสิวคนหนึ่งจงโฮยคนหนึ่งมาปรึกษาราชการสงคราม จงโฮยจึงว่า กองทัพเมืองกังตั๋งยกมาช่วยเขาครั้งนี้เพราะโลภเห็นแก่ลาภ เราเอาสิ่งของไปล่อลวงก็จะปราชัยแก่เรา สุมาเจียวเห็นชอบด้วย ก็สั่งให้โจเป๋าจิวท่ายคุมทหารเปนสองกองไปซุ่มอยู่ต้นทางเมืองโจเทาเสีย ให้อองกี๋กับตังเขียนคุมทหารไปซุ่มอยู่ปลายทางนั้น แล้วใช้ให้เซงจุยทหารรองไปล่อลวงให้ออกมารบ จึงสั่งว่าถ้าเขามาตีแล้วทำเปนหนีไปตามทางเมืองโจะเทาเสีย ให้ตันจุ้นคุมฝูงม้าแลโคเกวียนบันทุกสิ่งของไปปลงอยู่ที่ทางนั้น จึงสั่งว่าถ้าข้าศึกมาให้ทิ้งสิ่งของเสียหนีไป
ฝ่ายจูกัดเอี๋ยนให้จูอี้ทหารกังตั๋งเปนปีกขวา บุนขิมเปนปีกซ้ายยกไป เห็นกองทัพวุยก๊กมิได้ตระเตรียมม้าแลทหารเลินเล่ออยู่ ก็ให้ทหารเข้าตี ซุนจุ้นก็พาทหารหนีไป ตันจุ้นซึ่งคุมสิ่งของมานั้น เห็นจูกัดเอี๋ยนยกมาก็ทิ้งสิ่งของพาทหารหนีไป ทหารจูกัดเอี๋ยนเห็นสิ่งของตกเรี่ยราย ต่างคนก็เก็บสิ่งของโคแลม้าหาได้ระวังตัวไม่ พอได้ยินเสียงพลุแลประทัดจุดขึ้น แลไปก็เห็นโจเป๋ากับจิวท่ายคุมทหารสองกองตีบุกรุกเข้ามา จูกัดเอี๋ยนตกใจกลัวถอยทัพ ก็เห็นอองกี๋กับตังเขียนคุมทหารตีกระนาบเข้ามา ฝ่ายสุมาเจียวก็ยกทหารหนุนเข้ามา จูกัดเอี๋ยนเห็นเหลือกำลังที่จะสู้รบต้านทาน ก็ถอยหนีไปถึงเมืองชิวฉุนแล้วให้ทหารขึ้นรักษาหน้าที่เชิงเทิน ฝ่ายสุมาเจียวก็ให้เข้าล้อมตีทั้งสี่ทิศ ฝ่ายทหารกองทัพเมืองกังตั๋งถอยไปอยู่ตำบลตันฉอง พระเจ้าโจมอก็ไปตั้งทัพยับยั้งอยู่เมืองฮางเสีย
จงโฮยจึงว่าแก่สุมาเจียวว่า ในเมืองชิวฉุนนี้เข้าปลาอาหารยังบริบูรณ์อยู่ ถ้าเราจะล้อมไว้เห็นจะไม่ขัดสนสเบียง เกรงแต่ทหารเมืองกังตั๋งจะยกมาตีทัพหลังเข้าเราจะวุ่นวาย ซึ่งเราจะล้อมไว้ทั้งสี่ทิศนั้นจะเสียการ จะขอให้ล้อมแต่สามด้านเปิดข้างทิศใต้ไว้ ถ้าหนีออกจากเมืองแล้วเราจึงให้ทหารไล่ติดตามรบบุกบั่นให้จงสามารถ เห็นจะได้ชัยชนะฝ่ายเดียว กองทัพกังตั๋งนั้นมาทางไกลจะได้สเบียงอาหารมาก็น้อย ซึ่งจะส่งมาอีกนั้นเห็นจะไม่ทัน ขอให้ยกกองทัพไปสกัดอยู่ข้างหลัง ยังมิทันเข้าตีก็จะสดุ้งตกใจหนีไปเอง
สุมาเจียวได้ยินดังนั้นยื่นมือไปลูบหลังจงโฮยแล้วสรรเสริญว่า ท่านมีความคิดมากนัก เหมือนปัญญาความคิดเตียวเหลียงครั้งพระเจ้าฮั่นโกโจ ว่าแล้วก็ให้อองกี๋เลิกทหารซึ่งล้อมอยู่ข้างทิศใต้นั้นเสีย
ฝ่ายซุนหลิมเมืองกังตั๋งให้หาตัวจูอี้ทัพหน้ามาคาดโทษว่า แต่ให้ไปเฝ้าเมืองชิวฉุนเท่านี้สิไม่ได้ราชการ นี้หรือจะคิดอ่านเอาเมืองวุยก๊กได้ ถ้าทำการครั้งนี้มิชนะแก่ข้าศึกเราจะฆ่าเสีย จูอี้ก็คำนับลากลับไปค่ายปรึกษาแก่นายทัพนายกองทั้งปวง อีจวนแม่ทัพหนุนจึงว่า ทิศข้างใต้ข้าศึกหาล้อมไม่ ข้าพเจ้าขอยกกองทัพเข้าไปช่วยจูกัดเอี๋ยนรักษาเมืองไว้ ท่านจงยกทหารเข้าตีกองทัพวุยก๊ก ข้าพเจ้าจึงจะยกทหารในเมืองเข้าตีกระหนาบออกมา เห็นว่ากองทัพวุยก๊กจะแตกเปนมั่นคง จูอี้เห็นชอบด้วย จึงให้อีจอจวนเต๊กจวนตวนบุนขิมนายทหารสี่คนคุมทหารหมื่นหนึ่งยกเข้าไปทางประตูทิศใต้
ฝ่ายทหารเมืองวุยก๊กไม่มีรับสั่งให้ตีสกัดไว้ ก็ปล่อยกองทัพเมืองกังตั๋งเข้าไปในเมือง จึงเอาเนื้อความไปแจ้งแก่สุมาเจียว ๆ รู้แล้วจึงว่ากองทัพกังตั๋งแบ่งกันเข้าไปช่วยรักษาเมืองไว้ จูอี้ก็จะยกเข้าตีเรา สมคะเนที่เราคิดไว้ จึงให้หาอองกี๋ตันเกี๋ยนนายทหารสองคนมาสั่งว่า ท่านยกทหารไปซุ่มที่ทางกองทัพจูอี้จะยกมา ถ้าเขาคล้อยเข้ามาหน่อยหนึ่งแล้วจึงให้ทหารโห่ร้องไล่ฆ่าฟันตามหลังเข้ามา อองกี๋ตันเกี๋ยนก็พาทหารไปซุ่มอยู่ตามสั่ง ครั้นกองทัพจูอี้ยกทหารคล้อยเข้ามาแล้ว ก็ยกทหารออกตีไล่หลังเข้ามา กองทัพเมืองกังตั๋งก็แตก ตัวจูอี้ก็แตกไปหาซุนหลิม ๆ โกรธนัก ว่าเองเปนคนทัพแตกจะเอาไว้มิได้ ก็สั่งให้ทหารเอาไปฆ่าเสีย จึงให้หาจวนฮุยผู้เปนบุตรจวนตวนมาสั่งว่า ท่านเร่งยกไปตีทัพวุยก๊กให้ถอยไปจงได้ ถ้ามิได้ทั้งพ่อทั้งลูกอย่ากลับมาหาเรา ซุนหลิมสั่งแล้วก็ไปตำบลเกี๋ยนเงียบ
ฝ่ายจงโฮยจึงว่าแก่สุมาเจียวว่า กองทัพซึ่งมาช่วยนั้นแตกไปแล้ว เรายกทหารเข้าล้อมให้รอบทั้งสี่ด้านเถิด สุมาเจียวเห็นชอบด้วย ก็ให้ทหารระดมทั้งสี่ด้าน ฝ่ายจวนฮุยยกทหารมาเห็นทหารเมืองวุยก๊กมากนักจะหักเข้าไปก็มิได้ จะถอยหลังไปก็กลัวซุนหลิม ก็สมัคเข้าอยู่ด้วยสุมาเจียว ๆ ก็ตั้งให้จวนฮุยเปนทหารรอง ฝ่ายจวนฮุยมีความยินดีนักคิดอ่านกตัญญูรู้คุณสุมาเจียว จึงเขียนหนังสือเปนใจความว่า ให้จวนตวนผู้เปนบิดาจวนเต๊กผู้อาว์เราสมัคมาอยู่ด้วยสุมาเจียวเถิด ซุนหลิมนั้นเปนคนหยาบช้าหามีความเมตตากรุณาไม่ ข้าพเจ้าก็มาเข้าด้วยสุมาเจียวแล้วก็ผูกกับลูกเกาทัณฑ์ยิงเข้าไปในเมือง จวนเต๊กได้หนังสือแล้วก็ไปหาจวนตวน พาทหารพรรคพวกของตัวเปิดประตูออกมาเข้าด้วยสุมาเจียว
ฝ่ายจูกัดเอี๋ยนเปนทุกข์นัก คิดอ่านอุบายที่จะแก้ไขเอาตัวรอด เจียวปั้นกับเจียวอี้ที่ปรึกษาจึงว่าแก่จูกัดเอี๋ยนว่า สเบียงอาหารในเมืองนี้ก็เบาบางลงแล้ว ทหารก็มากซึ่งจะกินนานไปเห็นหาพอไม่ จะให้เขาล้อมไว้นานนักเห็นจะไม่ได้ ข้าพเจ้าคิดว่าจะให้ยกทหารเรากับทหารเมืองกังตั๋งตีบากออกไปให้จงได้ ถ้าไปมิได้ก็จะรบพุ่งให้จงสามารถกว่าจะตายลงด้วยกัน จูกัดเอี๋ยนได้ยินดังนั้นก็โกรธนักจึงว่า ข้าพเจ้าเห็นพอจะรักษาไว้ได้อยู่ ท่านมาคิดอย่างนี้เห็นจะได้แล้วหรือ ว่าทั้งนี้แกล้งจะให้แพ้แก่ข้าศึก ถ้าท่านว่าอย่างนี้สืบไปเราจะเอาตัวไปฆ่าเสีย
เจียวปันเจียวอี้ได้ยินดังนั้นก็จนใจ เงยหน้าขึ้นทอดใจใหญ่แล้วพากันออกมาจึงปรึกษากันว่า จูกัดเอี๋ยนนี้จะถึงที่ตายอยู่แล้ว เร่งคิดอ่านสมัคไปเข้าด้วยสุมาเจียวเถิด เห็นจะรอดจากความตาย ครั้นเวลายามเศษเจียวปั้นเจียวอี้ปีนกำแพงออกไปเข้าด้วยสุมาเจียว ๆ ก็เอาไว้ใช้ราชการ แต่นั้นไปทหารมีฝีมือในเมืองชิวฉุนไม่มีผู้ใดจะคิดอ่านว่าจะออกไปรบเลย จูกัดเอี๋ยนแลเห็นกองทัพสุมาเจียวพูนดินเปนสนามเพลาะขึ้นกันน้ำ ด้วยกลัวน้ำในแม่นํ้าห้อยซุ้มจะท่วมมาก็ดีใจ คิดว่าแม่นํ้าห้อยซุ้มเกิดน้ำใหญ่ท่วมทหารสุมาเจียวแล้ว เราจะยกออกตีเห็นจะมีชัยชนะ ตั้งแต่ฤดฝนมาจนถึงหน้าหนาวไม่มีฝนตกเลย น้ำในแม่นํ้าห้อยซุ้มก็น้อยไป สเบียงในเมืองก็สิ้นแล้ว
ฝ่ายบุนขิมกับบุตรสองคนก็คุมทหารรักษาหน้าที่อยู่ ครั้นเห็นทหารอดหยากก็เข้ามาแจ้งแก่จูกัดเอี๋ยนว่าสเบียงอาหารสิ้นแล้ว ทหารขัดสนนัก ขอให้ปล่อยทหารห้วยหลำเปนชาวเมืองออกไปเที่ยวหากินให้เบาสเบียงเราลง จูกัดเอี๋ยนโกรธ ว่าท่านว่าทั้งนี้แกล้งจะคิดร้ายเราหรือ ว่าแล้วก็สั่งให้เอาบุนขิมไปฆ่าเสีย
ฝ่ายบุนเอ๋งบุนเฮาเห็นบิดาตายก็โกรธนัก ถอดดาบออกไล่ฟันทหารบนเชิงเทินล้มตายกว่าสิบคน แล้วโดดลงจากกำแพงข้ามคูไปหาสุมาเจียว เล่าเนื้อความทั้งปวงให้ฟัง สุมาเจียวเห็นบุนเอ๋งเข้ามีความแค้นนัก ด้วยบุนเอ๋งตีทัพสุมาสูผู้เปนพี่แต่ครั้งก่อนนั้น คิดจะใคร่ฆ่าเสีย จงโฮยจึงห้ามว่า ซึ่งโทษผิดแต่ครั้งก่อนนั้นเพราะบุนขิมผู้เปนบิดา บัดนี้บุนขิมก็ตายแล้ว บุนเอ๋งบุนเฮาถึงที่อับจนแลยอมสมัคมาอยู่ด้วยเรา ถ้าท่านเอาไปฆ่าเสียข้าศึกผู้ใดจะสมัคเข้ามาหาเราสืบไปหามิได้ สุมาเจียวเห็นชอบด้วย จึงเรียกบุนเอ๋งบุนเฮาเข้าไปพูดจาเล้าโลมด้วยถ้อยคำอันไพเราะแล้วตั้งให้เปนนายทหารรอง จึงให้ม้าแลเสื้อผ้าเปนรางวัล
บุนเอ๋งบุนเฮากระทำคำนับลาเข้าไปร้องว่า เราทั้งสองคนนี้สมัคเข้ามาอยู่กับท่านมหาอุปราช ๆ ก็หาเอาโทษซึ่งเราทำผิดไว้แต่ก่อนไม่ กลับให้ยศฐาศักดิ์รางวัล ท่านทั้งปวงเปนไรไม่คิดที่จะออกมาเข้าด้วยมหาอุปราช ทหารข้างในเมืองได้ยินดังนั้นจึงปรึกษากันว่า บุนเอ๋งเปนคนอริกับสุมาเจียวมาแต่ก่อน สุมาเจียวยังไม่เอาโทษ ก็ควรแล้วที่เราทั้งปวงจะออกไปเข้าด้วยสุมาเจียว จูกัดเอี๋ยนได้แจ้งดังนั้นจะเอาโทษก็เห็นมากกว่ามากนักก็มิไว้ใจทหารทั้งปวง จึงออกตรวจตราหน้าที่เองทั้งกลางวันกลางคืน ทำอาญาฆ่าฟันโบยตีข่มขี่ทหารหนักขึ้นไปกว่าเก่า
ฝ่ายจงโฮยเห็นทหารทั้งปวงซึ่งอยู่ในเมืองนั้นเอาใจออกหากอยู่สิ้น จึงว่าแก่สุมาเจียวว่า ท่านเร่งให้ทหารเข้าตีเถิด คนในเมืองเรรวนอยู่แล้ว สุมาเจียวมีความยินดีนัก ก็เร่งให้ทหารเข้าตีระดมพร้อมกันทั้งสี่ด้าน เจงสวนนายทหารซึ่งรักษาประตูทิศเหนือได้ท่วงทีก็เปิดประตูออกรับกองทัพเมืองวุยก๊กเข้าไป
ฝ่ายจูกัดเอี๋ยนรู้ว่าทหารวุยก๊กเข้าเมืองได้แล้ว ก็คุมทหารสมัคพรรคพวกประมาณสามร้อยหนีออกจากเมือง ข้ามสะพานหกไปพบเฮาหุนนายทหารสุมาเจียว เฮาหุนฟันด้วยง้าวถูกจูกัดเอี๋ยนพลัดตกม้าตาย แล้วให้ทหารล้อมจับทหารจูกัดเอี๋ยนได้ทั้งสามร้อย
ฝ่ายอองกิ๋มคุมทหารตีเข้าไปทางประตูทิศตวันตก พบอีจ้วนนายทหารเมืองกังตั๋งเข้าจึงร้องว่า ท่านยังจะรบไปถึงไหน เร่งมาสมัคด้วยเราเถิดจะรอดชีวิต อีจ้วนได้ยินดังนั้นก็โกรธนักจึงร้องว่า เรารับคำนายเรายกทัพมาช่วยจูกัดเอี๋ยน เรามาช่วยก็มิได้ ซึ่งจะสมัคเข้าด้วยท่านนั้นหาควรไม่ ด้วยเราเปนคนมีความสัตย์ ว่าแลวก็ถอดหมวกทิ้งลงกับแผ่นดินร้องว่า ถ้าทำศึกตายในณรงค์ก็จะได้ลือชื่อมีเกียรติยศปรากฎไว้ในแผ่นดิน ว่าแล้วก็รำง้าวขับม้าเข้าสู้รบกับอองกี๋ได้ประมาณสามสิบเพลง เหลือกำลังนัก บอบช้ำทั้งม้าทั้งคนก็ตายในที่รบ
ฝ่ายสุมาเจียวเข้าเมืองได้แล้ว ก็สั่งให้จับบุตรภรรยาจูกัดเอี๋ยนมา สืบสาวเอาลูกหลานหว่านเครือ ฝักฝ่ายข้างบิดาแลมารดาภรรยาเปนสามโคตรมาฆ่าเสีย แล้วให้เอาทหารสามร้อยคนซึ่งจับได้นั้นมาถามว่า ผู้ใดจะสมัคอยู่กับเราบ้างเราจะไว้ชีวิต ทหารทั้งปวงจึงว่า ข้าพเจ้าไม่สมัคอยู่แล้ว จะขอตายตามจูกัดเอี๋ยน สุมาเจียวได้ยินดังนั้นก็โกรธนักจึงให้ทหารเอาไปฆ่าเสีย ครั้นเอาไปถึงนอกเมืองแล้วจึงให้ถามทีละคนว่า ผู้ใดสมัคอยู่บ้างจะเลี้ยงไว้ ทหารทั้งปวงก็มิได้ยอมอยู่ด้วยสักคนหนึ่ง สุมาเจียวก็สั่งให้เอาไปฆ่าเสียสิ้น แล้วกลับคิดเอนดูว่าคนเหล่านี้สัตย์ซื่อต่อนายจนตาย จึงสั่งให้ฝังคนทั้งนั้นไว้ตามธรรมเนียม ครั้นจูกัดเอี๋ยนตายแล้ว ทหารทั้งปวงก็เข้าเกลี้ยกล่อมอยู่ด้วยสุมาเจียวเปนอันมาก
โปยซิวจึงว่าแก่สุมาเจียวว่า ซึ่งทหารเมืองกังตั๋งมาสมัคเข้าด้วยเรานี้ สมัคพรรคพวกพี่น้องอยู่ในเมืองกังตั๋งเปนอันมากจะไว้ใจไม่ได้ เกลือกนานไปจะกลับเปนใส้ศึกขึ้น ขอให้ท่านฆ่าเสียให้สิ้นจึงจะชอบ จงโฮยได้ฟังดังนั้นจึงว่า คำโบราณกล่าวไว้ว่า นายทัพนายกองผู้จะตั้งตัวเปนใหญ่ ถึงจะตีเมืองได้ เมื่อผู้ใดเปนเสี้ยนศัตรู ก็จะทำอันตรายเอาแต่ผู้นั้น ซึ่งท่านจะให้ฆ่าทหารทั้งปวงเสียเราไม่เห็นด้วย ควรจะปล่อยให้ไปบ้านเมืองจึงจะชอบ จะได้ปรากฎกิตติศัพท์เราต่อไป สุมาเจียวก็เห็นด้วย ให้ปล่อยทหารทั้งปวงไปยังที่อยู่สิ้น
กึ่งจูทหารเอกจึงว่า ข้าพเจ้าสมัคเข้าอยู่กับท่านแล้ว ซึ่งจะกลับไปเมืองกังตั๋งบัดนี้ ซุนหลิมรู้ก็จะคิดสงสัยเอาโทษข้าพเจ้า สุมาเจียวได้ฟังดังนั้นก็มีความยินดี จึงตั้งกึ่งจูเปนขุนนางอยู่ในเมืองชิวฉุน แล้วก็จัดแจงทหารจะยกกลับไปเมือง
ขณะเมื่อสุมาเจียวกับจูกัดเอี๋ยนรบติดพันกันอยู่นั้น ทหารสอดแนมรู้จึงเอาเนื้อความเข้าไปแจ้งแก่เกียงอุยว่า บัดนี้จูกัดเอี๋ยนยกกองทัพไปรบสุมาเจียว ซุนหลิมยกกองทัพหนุนไปเปนอันมาก เห็นสุมาเจียวบอบชํ้านักอยู่แล้ว จนนางกวยทายเฮากับพระเจ้าโจมอก็ยกทหารออกมาช่วยรบ เกียงอุยได้ฟังดังนั้นก็ดีใจจึงว่า ถ้ากระนั้นเห็นเราจะทำการใหญ่สำเร็จครั้งนี้เปนมั่นคง จึงปรึกษาต้าจิ๋วขุนนางผู้ใหญ่ว่า เราจะทำเรื่องราวขึ้นกราบทูลพระเจ้าเล่าเสี้ยนเปนใจความว่า จะขออาสาไปตีเมืองวุยก๊กถวาย ท่านจะเห็นประการใด ต้าจิ๋วจึงทอดใจใหญ่ว่า บัดนี้พระเจ้าเล่าเสี้ยนก็ไม่ว่ากิจการบ้านเมือง เชื่อฟังแต่คำฮุยโฮขันที ชวนกันเสพย์สุราทุกวันมิได้ขาด อนึ่งตัวท่านแต่ทำการมาก็เสียทีเปนหลายครั้ง แม้เราคิดอ่านรักษาบ้านเมืองไว้ให้มั่นคงจะดีกว่า
เกียงอุยได้ฟังดังนั้นก็โกรธ ว่าท่านเจรจาดังนี้ไม่ชอบ เสียทีเกิดมาให้หนักแผ่นดินเสียเปล่า ตัวเรานี้พระเจ้าเล่าเสี้ยนชุบเลี้ยงมีพระคุณต่อเราเปนอันมาก เราจะทำราชการสนองพระคุณกว่าจะสิ้นชีวิต แล้วก็ทำเรื่องราวเข้ากราบทูลพระเจ้าเล่าเสี้ยน จัดแจงทหารให้ปอเฉียมกับเจียวฉีเปนทัพหน้า แล้วปรึกษาว่า เราจะไปทำการครั้งนี้จะตีเอาเมืองใดก่อนดี ปอเฉียมจึงว่า ขอให้ท่านยกไปเนินซินเฉียตีเมืองเตียงเสียตัดเอาสะเบียงสุมาเจียวเสียก่อน จึงรีบยกไปตีเอาเมืองจิวฉวนให้ได้ เมืองลกเอี๋ยงก็จะได้โดยง่าย เกียงอุยจึงว่า ท่านว่านี้ชอบนักต้องความคิดเรา แล้วก็ยกทหารออกจากเมืองเสฉวนตรงไปเมืองเตียงเสีย
ฝ่ายสุมาปองเจ้าเมืองเตียงเสีย ในเมืองนั้นสะเบียงอาหารมีมากแต่ทหารน้อย ครั้นรู้ว่าเกียงอุยยกกองทัพมา ก็พาอองจิ๋นลิเพงยกทหารออกตั้งค่ายรับอยู่นอกเมืองทางไกลสองร้อยเส้น ครั้นเกียงอุยยกมาถึง สุมาปองกับทหารเอกสองคนก็ยกทหารออกอยู่นอกค่าย เกียงอุยเห็นดังนั้นก็ขับม้าออกหน้าทหารแล้วร้องว่า สุมาเจียวพาลูกเจ้าออกมาทำศึก จะทำเหมือนลิฉุยกุยกี พระเจ้าเล่าเสี้ยนเห็นผิดอย่างธรรมเนียม จึงให้ยกกองทัพมาจะลงอาญาสุมาเจียว ตัวท่านก็เปนสมัคพรรคพวกสุมาเจียว ถ้ารู้จักโทษตัวแล้วก็ให้เร่งออกมาหาเราโดยดี แม้ยังถือตัวเห็นดีด้วยสุมาเจียวอยู่ เราจะฆ่าเสียให้สิ้นทั้งโคตร
สุมาปองได้ฟังดังนั้นก็โกรธร้องตวาดว่า อ้ายโจรมึงบังอาจดูหมิ่นล่วงเข้ามาในแดนกู มึงเร่งถอยทหารกลับไป แม้ไม่ฟังชีวิตมึงกับทหารทั้งปวงก็จะตายอยู่ในที่นี้สิ้น แล้วให้อองจิ๋นควบม้ารำทวนออกรบ ปอเฉียมเห็นดังนั้นก็ชักม้าออกรบกับอองจิ๋นได้สามเพลง ปอเฉียมทำแพ้ชักม้าหนี อองจิ๋นควบม้าไล่ตามจะใกล้ทันก็เอาทวนพุ่งไป ปอเฉียมหลบแล้วกลับม้ามารวบจับตัวอองจิ๋นได้ ลิเพงเห็นดังนั้นก็โกรธ ควบม้าออกมาจะแก้อองจิ๋น ปอเฉียมเห็นลิเพงควบม้ามาถึง ก็เอาอองจิ๋นฟาดลงกับดิน แล้วควบม้าเข้าไปเอากระบองเหล็กตีลิเพงตกม้าตาย เกียงอุยเห็นได้ทีก็ขับทหารไล่ฟันเข้าไปในกองทัพสุมาปอง ๆ เห็นเหลือกำลังก็ยกหนีเข้าเมือง ให้ทหารปิดประตูเมืองเสีย แล้วให้ขึ้นรักษาหน้าที่ไว้เปนมั่นคง ครั้นเวลาเช้าเกียงอุยก็ขับทหารให้เข้าล้อมเมืองไว้โดยรอบ แล้วเอาประทัดผูกลูกเกาทัณฑ์ยิงเข้าไปตกหลังคาเรือนในเมืองไหม้ขึ้นเปนอันมาก แล้วให้เอาฟืนกองแต่เชิงกำแพงถึงใบเสมา เอาเพลิงจุดให้ไอเพลิงร้อนตลบเข้าไปในเมือง ทหารแลราษฎรชาวเมืองทั้งปวงก็ตกใจเข้าอุ้มลูกร้องไห้อื้ออึงไปทั้งเมือง
พอเตงงายยกกองทัพมาถึง เกียงอุยก็ยกทหารออกต้านไว้ เกียงอุยยืนม้าอยู่หน้าทหาร เห็นเตงต๋งบุตรเตงงายหนุ่มน้อยหน้าขาวปากแดงขี่ม้าถือทวนออกมาสำคัญว่าเตงงาย ก็ควบม้าตรงเข้าไปรบกับเตงต๋งได้สี่สิบเพลงยังไม่ทันแพ้ชนะกัน เกียงอุยจึงว่า ทหารหนุ่มน้อยคนนี้มีฝีมือเข้มแขงอยู่ เราจะคิดกลอุบายลวงเอาชัยชนะให้จงได้ แล้วเกียงอุยทำเปนแพ้ชักม้าหนี เตงต๋งก็ควบม้าไล่ตามเกียงอุย ๆ เห็นได้ทีก็ขึ้นเกาทัณฑ์ยิงไป เตงต๋งหลบได้ก็ควบม้ากระชันเข้าไปเอาทวนแทง เกียงอุยชิงทวนไว้ได้ กลับม้ามาจะจับตัวเตงต๋ง เตงต๋งก็ควบม้าหนีกลับเข้ากองทัพ เกียงอุยก็ไล่ตามไป
เตงงายเห็นดังนั้นก็ควบม้ารำดาบออกหน้าทหารแล้วร้องว่า กูชื่อเตงงาย มึงไม่รักชีวิตหรือจึงบังอาจไล่บุตรกูมา เกียงอุยได้ฟังดังนั้นว่าเตงต๋งเปนบุตรเตงงายก็ตกใจ คิดว่าเวลาวันนี้เรารบพุ่งหนักหนา เห็นกำลังม้าอิดโรยลงแล้ว แม้หักหาญเข้าไปรบกับเตงงายบัดนี้ เกลือกจะพลาดพลั้งเสียที จึงร้องว่ากับเตงงายว่า เวลาเย็นอยู่แล้ว ท่านจัดแจงทหารไว้ให้พร้อมเถิด พรุ่งนี้เราจึงจะออกรบกันให้สิ้นฝีมือ
เตงงายได้ฟังดังนั้นจึงตอบว่า ท่านว่านี้ก็ชอบอยู่แล้ว แต่เราจะสัญญากันไว้ ถ้าผู้ใดคิดกลอุบายล่อลวงกันมิใช่ลูกผู้ชาย แล้วเตงงายก็ถอยทัพกลับไปตั้งอยู่ริมแม่น้ำฮุยซุ่ย เกียงอุยยกกองทัพออกจากเมืองเตียงเสียไปตั้งอยู่ริมเชิงเขาแห่งหนึ่ง ก็แลเห็นค่ายเตงงาย ๆ เห็นค่ายเกียงอุยนั้นมั่นคง จึงเขียนหนังสือให้เตงต๋งผู้บุตรไปช่วยรักษาเมืองเตียงเสีย ในหนังสือเปนใจความว่า ให้สุมาปองรักษาเมืองไว้ให้มั่นคงเถิด ให้กองทัพเกียงอุยสิ้นสะเบียงอาหารลงแล้ว สุมาเจียวยกมาถึงเราจึงจะเข้าล้อมกระหนาบรบ เกียงอุยก็จะเสียทีแก่เราเปนมั่นคง เตงต๋งก็ลาเตงงายไปเมืองเตียงเสีย เตงงายก็ให้ทหารถือหนังสือไปแจ้งเนื้อความทั้งปวงแก่สุมาเจียวให้ยกกองทัพมาช่วย
ฝ่ายเกียงอุยครั้นตั้งค่ายมั่นลงแล้ว จึงให้ทหารถือหนังสือไปให้เตงงายว่า เวลาพรุ่งนี้เราจะออกรบกัน เตงงายก็รับคำ ครั้นเวลาใกล้รุ่งเกียงอุยให้ทหารทั้งปวงกินอาหารเตรียมตัวพร้อมกันแล้ว ก็ยกเปนกระบวรทัพออกตั้งคอยจะรบอยู่หน้าค่าย ฝ่ายเตงงายก็สงบทหารอยู่ในค่ายมิได้ยกออกรบตามสัญญา เกียงอุยคอยอยู่จนเวลาเย็นก็ถอยทหารกลับเข้าค่าย แล้วให้ทหารถือหนังสือสัญญาไปถึงเตงงายอีก เตงงายให้ผู้ถือหนังสือนั้นกินโต๊ะเสพย์สุราแล้วว่า ตัวเรานี้หาพอที่จะเปนเท็จไม่ เราเปนโรคปัจจุบันให้จุกเสียดจึงมิได้ออกรบตามสัญญา ท่านกลับไปบอกเกียงอุยเถิด เวลาพรุ่งนี้เราจะออกรบให้จงได้ ผู้ถือหนังสือก็ลากลับมาบอกกับเกียงอุย ครั้นเวลาเช้าเกียงอุยก็ยกทหารออกไปตั้งอยู่นอกค่าย เตงงายก็มิได้ยกมา แต่เตงงายลวงเกียงอุยอยู่ฉนี้ถึงหกครั้ง
ปอเฉียมจึงว่าแก่เกียงอุยว่า ข้าพเจ้าเห็นเตงงายจะลวงทำกลอุบายเปนมั่นคง หวังจะคอยทัพสุมาเจียวมาจึงจะรบตีเราเปนสามด้าน จำเราจะให้ทหารถือหนังสือไปเมืองกังตั๋ง ให้ซุนหลิมออกสกัดทางรบสุมาเจียวไว้ เกียงอุยได้ฟังดังนั้นก็เห็นด้วย จึงว่าความคิดท่านนี้ต้องน้ำใจเราทุกประการ แล้วก็ให้ทหารถือหนังสือไปถึงซุนหลิมณเมืองกังตั๋งเปนใจความว่า เรายกกองทัพมาติดเมืองเตียงเสียอยู่แล้ว ให้ท่านยกทหารออกตีสกัดสุมาเจียวไว้
ฝ่ายสุมาเจียวครั้นสำเร็จราชการแล้ว จัดแจงทหารจะยกมาเมืองลกเอี๋ยง พอทหารเตงงายถือหนังสือไปถึงสุมาเจียวก็ตกใจ เร่งยกกองทัพไปเมืองเตียงเสีย ทหารสอดแนมรู้เนื้อความจึงเข้ามาบอกเกียงอุยว่า สุมาเจียวตีเมืองชิวฉุนได้แล้ว ทหารเมืองกังตั๋งก็สมัคเข้าด้วยเปนอันมาก บัดนี้ยกกองทัพมาจะถึงเมืองเตียงเสียอยู่แล้ว เกียงอุยได้ฟังดังนั้นก็ตกใจจึงว่า เดิมเราคิดว่าจะทำการให้ได้เมืองลกเอี๋ยง บัดนี้เห็นไม่สมความคิดแล้ว จำเราจะถอยทัพกลับไปเมืองฟังท่วงทีก่อน แล้วเกียงอุยก็จัดแจงทหารเดิรเท้ายกล่วงไปก่อน ทหารม้าให้ป้องกันไปข้างหลัง ด้วยเกรงข้าศึกจะมาติดตาม ครั้นมาถึงทางน้อยริมเนินซินเฉีย เกียงอุยจึงให้ทหารขนฟืนแลเชื้อเพลิงเตรียมไว้เปนอันมาก
ฝ่ายเตงงายครั้นรู้ว่าเกียงอุยยกทัพหนีไปแล้วจึงหัวเราะแล้วว่า เกียงอุยรู้ว่ากองทัพเราหนุนมาอีกจึงรีบยกหนีไป เราอย่าติดตามเลยเห็นเกียงอุยจะทำกลอุบายไว้เปนมั่นคง พอทหารคนหนึ่งเข้ามาบอกว่า ทหารกองตะเวนมาบอกข้าพเจ้าว่า เกียงอุยยกไปถึงทางน้อยริมเนินซินเฉียให้ทหารขนฟืนแลเชื้อเพลิงเตรียมไว้เปนอันมาก ถ้าเราติดตามไปเห็นจะเอาเพลิงเผาเราเปนมั่นคง ทหารทั้งปวงได้ฟังดังนั้นก็สรรเสริญเตงงายว่า ท่านคิดการครั้งนี้เหมือนเทพดามาดลใจ เตงงายก็เอาเนื้อความทั้งปวงเข้าไปแจ้งแก่สุมาเจียวทุกประการ สุมาเจียวได้ฟังดังนั้นก็มีความยินดี ให้หาเตงงายเข้ามาปูนบำเหน็จรางวัลเปนอันมาก
ฝ่ายซุนหลิมอยู่ณเมืองกังตั๋ง ครั้นรู้ว่ากึ่งจูสมัคเข้ามาอยู่ด้วยสุมาเจียวก็โกรธ ให้ทหารไปจับเอาสมัคพรรคพวกกึ่งจูไปฆ่าเสีย ขณะนั้นพระเจ้าซุนเหลียงพระชนม์สิบเจ็ดขวบ เห็นซุนหลิมฆ่าพี่น้องกึ่งจูเสียดังนั้นก็คิดสังเวชพระทัยนัก วันหนึ่งเสด็จออกไปประพาสสวนข้างทิศตวันออกคิดจะเสวยนํ้าผึ้ง จึงให้อองปุนไปเอาน้ำผึ้ง อองปุนไปเบิกนํ้าผึ้งมาจากเจ้าพนักงานแล้ว เมื่อจะถวายจึงเอามูลหนูใส่ลงในนํ้าผึ้งสองเมล็ด
พระเจ้าซุนเหลียงเห็นดังนั้นก็โกรธ จึงให้เอาตัวเจ้าพนักงานมาถามว่า เหตุไฉนตัวรักษาน้ำผึ้งให้มูลหนูตกลงได้ โทษตัวถึงตายแล้วตัวรู้หรือไม่ เจ้าพนักงานจึงทูลว่า นํ้าผึ้งนี้ข้าพเจ้ารักษาปกปิดมั่นคง เมื่ออองปุนจะเบิกมานั้นข้าพเจ้าก็พินิจดูแล้ว พระเจ้าซุนเหลียงจึงถามว่า อองปุนคนนี้เคยไปขอน้ำผึ้งท่านอยู่บ้างหรือไม่ เจ้าพนักงานจึงทูลว่า เมื่อครั้งก่อนอองปุนไปขอข้าพเจ้าครั้งหนึ่ง ข้าพเจ้าบอกว่านํ้าผึ้งเสวยน้อยอยู่แล้วจะให้ไปนั้นไม่ได้ อองปุนโกรธพยาบาทข้าพเจ้าอยู่ พระเจ้าซุนเหลียงจึงตรัสว่า ความแต่เพียงนี้เราจะพิจารณาให้เห็นเท็จแลจริงให้ได้ แล้วให้หาขุนนางผู้ใหญ่ผู้น้อยมาพร้อมกัน จึงให้หยิบเอามูลหนูนั้นเช็ดออกดูก็แห้งอยู่
พระเจ้าซุนเหลียงจึงตรัสว่า มูลหนูนี้แม้ตกมาแต่เจ้าของนํ้าผึ้งก็จะชุ่มอยู่ นี่อองปุนแกล้งใส่ลงเปนมั่นคง อองปุนได้ฟังดังนั้นก็ตกใจกราบถวายบังคมลงแล้วก็ขอถวายชีวิต ขุนนางทั้งปวงเห็นดังนั้นก็สรรเสริญพระเจ้าซุนเหลียงเปนอันมาก พระเจ้าซุนเหลียงก็เสด็จกลับเข้าวัง วันหนึ่งเสด็จออกพระที่นั่งเย็น จวนกี๋ซึ่งเปนน้าพระเจ้าซุนเหลียงกับอองปุนเข้าไปเฝ้า พระเจ้าซุนเหลียงจึงตรัสว่า ซุนหลิมตั้งขุนนางผู้ใหญ่น้อยเปนอันมาก แล้วก็ทำการแต่ตามอำเภอใจ นานไปเห็นจะเปนขบถชิงเอาสมบัติเราเปนมั่นคง เราจะคิดอ่านฆ่าซุนหลิมเสียจึงจะชอบ ตรัสแล้วก็ทรงพระกรรแสง
จวนกี๋จึงทูลว่าพระองค์อย่าวิตกเลย แม้นพระองค์จะให้ข้าพเจ้าทำประการใดก็จะอาสาสนองพระคุณกว่าจะสิ้นชีวิต พระเจ้าซุนเหลียงจึงตรัสว่า กระนั้นท่านจงไปหาเล่าเสงซึ่งเปนนายตำรวจ จัดแจงกันให้ได้จงมากมาซุ่มอยู่ริมประตูวัง ถ้าซุนหลิมเข้ามาเฝ้าก็ให้จับตัวฆ่าเสีย แต่ทว่าการทั้งนี้ท่านอย่าให้แพร่งพรายไป ซุนหลิมเปนน้องของมารดาท่าน ถ้ารู้เนื้อความจะเสียการเราไป จวนกี๋จึงทูลว่า ข้าพเจ้าจะทำการครั้งนี้จะขอหนังสือรับสั่งเปนสำคัญด้วย ทแกล้วทหารทั้งปวงจะได้เต็มใจทำการ พระเจ้าซุนเหลียงก็เห็นด้วย ทรงพระอักษรส่งให้จวนกี๋ ๆ ถวายบังคมลากลับมาบ้าน เล่าเนื้อความทั้งปวงให้บิดาฟังทุกประการ บิดาจวนกี๋ก็เอาเนื้อความนั้นไปบอกภรรยาว่า พระเจ้าซุนเหลียงจะให้ฆ่าซุนหลิมเสียในสามวันนี้แล้ว ภรรยาได้ฟังดังนั้นก็ตกใจ ให้คนใช้สนิธลอบไปบอกซุนหลิม ๆ รู้ดังนั้นก็โกรธ จึงให้หาน้องชายสี่คนซึ่งตั้งเปนขุนนางผู้ใหญ่เข้ามาบอกเนื้อความทั้งปวง แล้วจัดแจงทหารตีม้าฬ่อฆ้องกลองยกเข้าล้อมวังพระเจ้าซุนเหลียงไว้โดยรอบ
เล่าเสงนายตำรวจเห็นดังนั้นก็รีบเข้าไปทูลพระเจ้าซุนเหลียงในเวลากลางคืน พระเจ้าซุนเหลียงบันทมหลับอยู่ได้ยินเสียงกลองม้าฬ่ออื้ออึงก็ตกพระทัยตื่นขึ้น พอเล่าเสงเข้ามาทูลว่าซุนหลิมยกทหารเข้าล้อมวังไว้แล้ว พระเจ้าซุนเหลียงได้ฟังดังนั้นก็โกรธ เสด็จเข้าไปข้างในตรัสแก่มารดาว่า ครั้งนี้พี่น้องของท่านทำการใหญ่จะทำร้ายข้าพเจ้า แล้วก็จับพระแสงกระบี่จะเสด็จออกสู้กับข้าศึกด้วยกำลังโทโส มารดาแลขันทีทั้งปวงเห็นดังนั้นก็ตกใจวิ่งเข้ายึดชายฉลองพระองค์ไว้ ร้องไห้ทูลห้ามปรามเปนอันมาก
ครั้นเวลาเช้าซุนหลิมหักเข้าไปในวังได้ เห็นเล่าเสงกับจวนเสียงคุมทหารรักษาหน้าที่อยู่ ก็ให้ทหารเข้าจับตัวไปฆ่าเสีย แล้วให้หาขุนนางผู้ใหญ่ผู้น้อยทั้งปวงมาว่า บัดนี้พระเจ้าซุนเหลียงคิดการไม่ชอบแล้ว ไม่เอาใจใส่ว่ากิจราชการบ้านเมือง มัวเมาไปด้วยสตรี เราจะเนรเทศออกเสียจากราชสมบัติท่านทั้งปวงจะเห็นประการใด
ฮวนฮีขุนนางผู้ใหญ่ได้ยินดังนั้นก็โกรธ ร้องด่าซุนหลิมว่าอ้ายโจร พระเจ้าซุนเหลียงมีสติปัญญาหลักแหลม มึงแกล้งเอาความร้ายมาใส่หวังจะชิงเอาสมบัติ ตัวกูนี้ถึงจะตายก็ไม่เข้าด้วยมึง ซุนหลิมได้ฟังดังนั้นก็โกรธชักกระบี่ออกฆ่าฮวนฮีเสีย ขุนนางทั้งปวงเห็นดังนั้นก็เกรงอาญาซุนหลิมนัก ชวนกันคำนับกราบลงแล้วจึงว่า ข้าพเจ้าทั้งปวงนี้แม้ท่านจะทำประการใดก็จะประพฤติตามสิ้นทั้งนั้น ซุนหลิมจึงเดิรเข้าไปในตำหนัก เห็นพระเจ้าซุนเหลียงนั่งอยู่ก็โกรธ ชี้มือว่าแก่พระเจ้าซุนเหลียงว่า ท่านเปนคนเขลามิได้มีสติปัญญาถือผิดเปนชอบ หากว่าเราเปนคนใจบุญคิดถึงคุณพระเจ้าซุนกวนอยู่ท่านจึงรอดชีวิต เราจะให้ท่านไปเปนเจ้าเมืองห้อยเข ท่านเร่งไปให้พ้นความตายเถิด ซุนหลิมกับลิจ๋องเก็บเอาตราแลเครื่องยศสำหรับกษัตริย์มอบให้เตงเถี้ยรักษาไว้ในคลัง
พระเจ้าซุนเหลียงเห็นดังนั้นก็น้อยพระทัยนัก ทรงพระกรรแสงเสด็จออกจากเมืองตรงไปเมืองห้อยเข ซุนหลิมจึงแต่งหนังสือฉบับหนึ่ง ให้ซุนเขกับตังเตียวไปเชิญซุนฮิวซึ่งเปนบุตรที่หกซุนกวนณเมืองฮ่อหลิมให้มาครองสมบัติ ฝ่ายซุนฮิวเวลาค่ำวันนั้นฝันเห็นว่าขี่มังกรเหาะขึ้นไปบนอากาศ เหลียวหลังมาดูเห็นมังกรนั้นหางด้วนก็ตกใจผวาตื่นขึ้น พอเวลาเช้าซุนเขกับตังเตียวมาถึงเข้าไปคำนับแจ้งเนื้อความทั้งปวง แล้วเอาหนังสือซึ่งซุนหลิมให้มาเชิญไปครองสมบัตินั้นให้ซุนฮิว ๆ ได้ฟังดังนั้นก็คิดสงสัยรั้งรออยู่ เทพารักษ์สำหรับเมืองจึงแปลงตัวเปนคนแก่เดิรตรงเข้ามาหาซุนฮิว บอกว่าการนี้ให้ท่านเร่งไปโดยเร็ว ถ้าเนิ่นช้าการจะกลับกลอก แล้วเทพารักษ์ก็หายไป ซุนฮิวเห็นดังนั้นก็มีความยินดี จัดแจงทหารขึ้นเกวียนออกจากเมืองไปถึงตำบลปอเซ็กตั้งที่ประทับกลางทาง ซุนหลิมรู้ก็จัดรถแลเครื่องแห่สำหรับกษัตริย์พาขุนนางผู้ใหญ่ผู้น้อยไปรับเสด็จ ซุนฮิวก็มิได้ขึ้นรถขี่เกวียนตรงเข้าไปในเมืองกังตั๋ง ซุนหลิมแลขุนนางทั้งปวงเชิญซุนฮิวขึ้นนั่งบนแท่น แล้วถวายบังคมพร้อมกัน เอาตราแลเครื่องสำหรับกษัตริย์นั้นถวาย (พ.ศ. ๘๐๑) ครั้นพระเจ้าซุนฮิวได้ครองสมบัติแล้ว จึงตั้งซุนหลิมเปนมหาอุปราช แล้วพระราชทานบำเหน็จรางวัลแก่ซุนหลิมแลขุนนางทั้งปวงซึ่งมีความชอบเปนอันมาก แล้วตั้งน้องชายซุนหลิมสี่คนกับหลานคนหนึ่งให้เปนขุนนางผู้ใหญ่อยู่ในเมือง ซึ่งพระเจ้าซุนฮิวทำการทั้งนี้ใช่จะไว้พระทัยซุนหลิมโดยสุจริตนั้นหามิได้ คิดสงสัยระมัดพระองค์นักอยู่
ครั้นถึงเดือนยี่ปลายปีเปนวันประสูติพระเจ้าซุนฮิว ซุนหลิมก็แต่งเข้าของเข้าไปถวายตามธรรมเนียมเปนอันมาก พระเจ้าซุนฮิวคิดรังเกียจอยู่ก็มิได้เสวยส่งคืนออกมา ซุนหลิมเห็นดังนั้นก็โกรธเอาโต๊ะแลของทั้งปวงกลับมาตึก ให้ไปเชิญเตียวปอซึ่งเปนขุนนางผู้ใหญ่มากิน ขณะเมื่อกินโต๊ะเสพย์สุราอยู่นั้น ซุนหลิมจึงว่าแก่เตียวปอว่า เมื่อพระเจ้าซุนเหลียงทำความผิดเราเนรเทศเสียนั้น ขุนนางทั้งปวงก็ยอมสมัคให้เราเปนเจ้า เราคิดถึงคุณพระเจ้าซุนกวนจึงเชิญพระเจ้าซุนฮิวมาครองสมบัติ บัดนี้เปนวันประสูติเราแต่งของเข้าไปถวายตามธรรมเนียมก็มิได้รับ ซึ่งพระเจ้าซุนฮิวดูหมิ่นมิได้คิดถึงไมตรีเรานั้น ให้ท่านดูไปเถิดไม่นานก็จะเห็นเปนมั่นคง เตียวปอก็ทำเปนพยักหน้ามิได้ตอบประการใด แล้วก็คำนับลาซุนหลิมไป
ครั้นเวลาเช้าเตียวปอก็เข้าไปเฝ้าพระเจ้าซุนฮิว ทูลเนื้อความซึ่งซุนหลิมว่านั้นทุกประการ พระเจ้าซุนฮิวได้ฟังดังนั้นก็ทรงพระวิตกนัก ฝ่ายซุนหลิมก็คิดอ่านตระเตรียมการให้เบ้งจ๋องคุมทหารหมื่นห้าพันพร้อมด้วยเครื่องศัสตราวุธออกไปตั้งอยู่ตำบลบูเฉียงนอกเมืองกังตั๋ง งุยเปียวกับชีซกซึ่งเปนขุนนางกรมแสงจึงเข้าไปทูลพระเจ้าซุนฮิวว่า บัดนี้ซุนหลิมตระเตรียมทหาร แล้วมาเบิกเอาเครื่องอาวุธในคลังไปไว้เปนอันมากเห็นจะคิดร้ายต่อพระองค์เปนมั่นคง พระเจ้าซุนฮิวได้ฟังดังนั้นก็ตกใจ จึงให้หาเตียวปอเข้ามาปรึกษาราชการ เตียวปอจึงทูลว่าข้าพเจ้าเปนคนสติปัญญาน้อย เตงฮองซึ่งเปนขุนนางผู้ใหญ่เคยทำศึกมาแต่ครั้งพระเจ้าซุนกวนเปนอันมาก ขอพระองค์ให้หาเตงฮองเข้ามาปรึกษาราชการเห็นจะตัดความคิดซุนหลิมได้ พระเจ้าซุนฮิวก็ให้หาเตงฮองเข้ามาตรัสปรึกษาเนื้อความทั้งปวง
เตงฮองจึงทูลว่าพระองค์อย่าวิตกเลย ข้าพเจ้าจะคิดกลอุบายกำจัดซุนหลิมเสียให้ได้ พระเจ้าซุนฮิวจึงถามว่าท่านจะทำประการใด เตงฮองจึงทูลว่า เวลาพรุ่งนี้จะเข้าปีใหม่เปนวันตรุษ พระองค์จงแต่งโต๊ะเลี้ยงขุนนางทั้งปวงตามธรรมเนียม แล้วให้คนสนิธไปเชิญซุนหลิมมากินโต๊ะในตำหนัก ข้าพเจ้าจะให้เตียวปอแอบอยู่คอยจับตัวซุนหลิมก็จะจับได้โดยง่าย พระเจ้าซุนฮิวก็เห็นด้วย จึงให้เตงอ๋องงุยเปียวชีซกคุมทหารรักษาป้องกันภายนอก ให้เตียวปอคุมทหารซ่อนอยู่ในฉาก เวลากลางคืนวันนั้นเกิดลมพายุใหญ่ พัดต้นไม้ใหญ่ซึ่งอยู่หน้าตึกซุนหลิมนั้นโค่นลง แล้วก็พัดฝุ่นทรายแลก้อนศิลาปลิวขึ้น พระเจ้าซุนฮิวเห็นอัศจรรย์ดังนั้นก็มีความยินดี ครั้นเวลาเช้าจึงใช้ให้ขันทีไปหาซุนหลิมตามสัญญาซึ่งคิดไว้นั้น ขันทีไปถึงตึกซุนหลิมคำนับแล้วบอกว่า รับสั่งพระเจ้าซุนฮิวให้ข้าพเจ้ามาเชิญท่านไปกินโต๊ะ
ซุนหลิมได้ฟังดังนั้นลุกยืนขึ้นจะแต่งตัวก็กลับล้มลงกับที่ ก็คิดประหลาทใจนัก พอขันทีมาถึงอีกคนหนึ่งจึงเข้าไปบอกซุนหลิมว่าขุนนางมาพร้อมกันแล้ว พระเจ้าซุนฮิวคอยท่าท่านอยู่ให้เร่งเชิญท่านไป ซุนหลิมได้ฟังดังนั้นก็ใส่เสื้อแต่งตัวอย่างมหาอุปราช คนใช้สนิธในตึกจึงห้ามว่า เวลาคืนนี้เกิดอัศจรรย์วิปริตแล้วท่านยืนขึ้นก็ล้มลงกับที่ข้าพเจ้าคิดสงสัยนัก ซึ่งรับสั่งให้หาท่านนั้นขอให้ดำริห์ให้ควรก่อน ซุนหลิมจึงว่าตัวเราเปนมหาอุปราช พี่น้องก็เปนขุนนางผู้ใหญ่ถึงห้าคน ผู้ใดจะบังอาจคิดร้ายต่อเรา ถึงมาทว่าจะมีศัตรูคิดร้ายต่อเราจริงเราก็มิได้กลัวจะเอาแต่เพลิงสัญญาจุดขึ้นทหารเราก็จะยกเข้าไปช่วย แล้วซุนหลิมก็ขึ้นรถตรงเข้าไปในวัง พระเจ้าซุนฮิวก็ออกมารับถึงประตูตำหนัก จูงมือซุนหลิมเข้าไปให้เสพย์สุราในตำหนัก ขณะเมื่อซุนหลิมเสพย์สุราอยู่นั้น งุยเปียวกับชีซกก็จุดเพลิงสัญญาขึ้น จับสมัคพรรคพวกซุนหลิมฆ่าเสียบ้างจำไว้บ้าง ซุนหลิมได้ยินอื้ออึงขึ้นภายนอกก็ตกใจขยับลุกออกมา พระเจ้าซุนฮิวยึดมือไว้แล้วห้ามว่า มหาอุปราชอย่าตกใจเชิญเสพย์สุราให้สบาย ขุนนางแลทหารซึ่งเสพย์สุราอยู่ภายนอกเมาแล้วก็วิวาททุ่มเถียงกันตามทีมันเถิด ขณะนั้นเตียวปอก็ถือกระบี่พาทหารประมาณสามสิบคนเดิรออกมาจากฉากร้องว่า รับสั่งให้จับอ้ายขบถให้จงได้ ซุนหลิมได้ฟังดังนั้นก็ตกใจจะวิ่งหนี ทหารทั้งปวงก็รุมกันเข้าจับเอาตัวได้ ซุนหลิมสิ้นความคิดแล้วจึงทูลพระเจ้าซุนฮิวว่า พระองค์โปรดให้ทานชีวิตข้าพเจ้าเถิด ข้าพเจ้าไม่คิดการฉนั้นสืบไปแล้ว จะถวายบังคมลาไปทำมาหากินอยู่ณบ้านเก่า
พระเจ้าซุนฮิวจึงตวาดว่า เมื่อเตงอิ๋นกับลิกี๋แลอองตุ๋นนั้นก็อ้อนวอนขอชีวิตจะลาไปอยู่บ้านเก่าเหตุใดตัวจึงฆ่าเสียเล่า แล้วก็ให้เตียวปอเอาตัวซุนหลิมไปฆ่าเสีย เตียวปอจึงประกาศแก่ทหารทั้งปวงว่า ซุนหลิมเปนขบถรับสั่งให้ฆ่าเสียแล้ว ท่านทั้งปวงไม่รู้เห็นด้วยก็อย่าให้วิตกวุ่นวายไปเลย ขณะนั้นเตงฮองกับงุยเปียวชีซกจับเอาพี่น้องสมัคพรรคพวกซุนหลิมประมาณร้อยเศษเข้ามาถวาย พระเจ้าซุนฮิวก็ให้เอาไปฆ่าเสียณทางสามแพร่ง แล้วให้พิจารณาเอาพี่น้องซุนหลิมไปฆ่าเสียสิ้นทั้งโคตร จนศพซุนจุ๋นบิดาซุนหลิมซึ่งฝังไว้นั้นก็ให้ขุดขึ้นทำประจานด้วย แต่บันดาขุนนางสัตย์ซื่อทั้งปวงซึ่งซุนหลิมให้ฆ่าเสียแต่ก่อนนั้น ก็ให้แต่งการศพฝังไว้ตามบันดาศักดิ์ ขุนนางซึ่งซุนหลิมจำไว้นั้นก็ให้ถอดออกคงที่เก่าสิ้น พระเจ้าซุนฮิวจึงแต่งหนังสือแจ้งเนื้อความทั้งปวงให้ชีฮูถือไปถวายพระเจ้าเล่าเสี้ยนณเมืองเสฉวน
พระเจ้าเล่าเสี้ยนได้แจ้งดังนั้นก็มีความยินดี จึงจัดแจงเครื่องราชบรรณาการ ให้ชีฮูกลับไปถวายพระเจ้าซุนฮิว ๆ จึงถามชีฮูว่า ในเมืองเสฉวนนั้นท่านเห็นพระเจ้าเล่าเสี้ยนคิดกิจราชการสิ่งใดบ้าง ราษฎรทั้งปวงมีความสุขอยู่หรือ ชีฮูจึงทูลว่าพระเจ้าเล่าเสี้ยนนับถือฟังคำฮุยโฮขันที ถ้าผู้ใดมีสมบัติมากไปบนฮุยโฮขันทีแล้วก็ได้เปนที่ขุนนางผู้ใหญ่ ข้าพเจ้าเห็นราชการแผ่นดินเมืองเสฉวนเรรวนนัก ขุนนางผู้ใหญ่ผู้น้อยแลราษฎรทั้งปวงก็ไม่สบายปรับทุกข์กันอยู่สิ้น
พระเจ้าซุนฮิวได้ฟังดังนั้นก็ทอดใจใหญ่ว่า ถ้าขงเบ้งยังมีชีวิตอยู่ที่ไหนการแผ่นดินเมืองเสฉวนจะเปนถึงเพียงนี้ แล้วจึงแต่งหนังสือเปนใจความว่า บัดนี้สุมาเจียวคิดการใหญ่ จะชิงเอาสมบัติในเมืองลกเอี๋ยง แม้สุมาเจียวสำเร็จความคิดแล้ว เห็นจะยกกองทัพไปตีเอาเมืองกังตั๋งแลเมืองเสฉวนเปนมั่นคง ให้พระเจ้าเล่าเสี้ยนคิดอ่านตระเตรียมทหารป้องกันรักษาเมืองจงดีอย่าประมาท แล้วให้ทหารถือไปถวายพระเจ้าเล่าเสี้ยนณเมืองเสฉวน
ฝ่ายเกียงอุยได้แจ้งในหนังสือพระเจ้าซุนฮิวดังนั้นก็เห็นด้วย จึงกราบทูลพระเจ้าเล่าเสี้ยนจะขออาสาไปตีเมืองลกเอี๋ยงตัดศึกสุมาเจียวเสียก่อน พระเจ้าเล่าเสี้ยนก็เห็นด้วย เกียงอุยก็จัดแจงกองทัพให้เลียวฮัวกับเตียวเอ๊กเปนกองหน้า ให้อองหำกับเจียวปินเปนปีกขวา ให้เจียวฉีกับปอเฉียมเปนปีกซ้าย ให้ออเจ๊กกับหัวสิบเปนกองหลัง ตัวเกียงอุยกับแฮหัวป๋าคุมทหารยี่สิบหมื่นเปนทัพหลวง ครั้นวันดีได้ฤกษ์ก็เข้าไปทูลลาพระเจ้าเล่าเสี้ยนยกกองทัพตรงไปถึงเมืองฮันต๋ง เกียงอุยจึงปรึกษาแฮหัวป๋าว่า เราจะยกเข้าตีเมืองใดให้ได้ก่อน แฮหัวป๋าจึงว่า ตำบลเขากิสานนั้นเห็นเปนที่สำคัญราบคาบ ขงเบ้งยกมาถึงหกครั้งก็ตั้งตำบลนั้น จำเราจะยกไปตั้งมั่นเขากิสานก่อนจึงจะคิดการสืบไป เกียงอุยเห็นชอบด้วยก็ยกทัพไปถึงเขากิสาน จึงตั้งค่ายอยู่ริมเนินอันหนึ่งเปนสามค่าย
ฝ่ายเตงงายตั้งค่ายอยู่ริมเขากิสาน ครั้นทหารม้าใช้มาบอกว่าเกียงอุยยกทหารมาตั้งอยู่เปนอันมาก เตงงายขึ้นยืนดูบนยอดเขาเห็นเกียงอุยตั้งค่ายอยู่ริมเนินแห่งหนึ่งก็ดีใจ ว่าเราคิดไว้ว่าเกียงอุยจะยกมาก็สมความคิด จึงเกณฑ์ให้ทหารขุดเนินเปนอุมงค์เข้าไปข้างหลังค่ายเกียงอุย ครั้นขุดไปจะใกล้ทะลุออกหลังค่ายอองหำกับเจียวปิน เตงงายจึงให้เตงต๋งผู้บุตรกับสูกี๋คุมทหารหมื่นหนึ่งไปรบหน้าค่าย ครั้นเวลาสองยามให้เตงหลุนคุมทหารห้าร้อยเข้าไปในอุโมงค์ให้เร่งขุดทะลุขึ้นชิงเอาค่ายเตงหลุนก็คุมทหารไป
ฝ่ายอองหำกับเจียวปินอยู่ในค่าย เห็นเตงต๋งกับสูกี๋ยกทหารมาตั้งอยู่หน้าค่ายก็ระวังตัวนัก ให้ทหารทั้งปวงใส่เกราะนอน ครั้นเวลาสองยามเตงหลุนก็คุมทหารขุดทะลุเข้าในค่ายไล่ฆ่าฟันอื้ออึงขึ้น อองหำกับเจียวปินเห็นดังนั้นก็ตกใจให้ทหารถืออาวุธขึ้นม้า เตงต๋งกับสูกี๋ก็ยกทหารรบเข้าไป อองหำกับเจียวปินเห็นเหลือกำลังก็พาทหารหนีออกจากค่าย เกียงอุยอยู่ค่ายกลางได้ยินเสียงค่ายขวาอื้ออึงขึ้นก็ขี่ม้ายืนอยู่ แล้วสั่งทหารว่าให้รักษาค่ายไว้มั่นคง ถ้าทหารเตงงายยกมารบก็ให้เอาแต่เกาทัณฑ์ยิงต้านไว้
ฝ่ายเตงต๋งกับสูกี๋ครั้นได้ค่ายขวาแล้ว ก็ยกทหารมาเข้าหักเอาค่ายเกียงอุยเปนหลายครั้ง เกียงอุยก็ให้เอาเกาทัณฑ์ระดมยิง ถูกทหารเตงต๋งล้มตายเปนอันมาก ครั้นเวลารุ่งขึ้นเตงต๋งก็พาทหารกลับมาค่าย เตงงายจึงว่าเกียงอุยนี้มีสติปัญญาหลักแหลมชำนาญในการสงคราม จึงรักษาค่ายมั่นไว้ได้ ถ้าเบาความยกมาช่วยค่ายขวา ก็จะมิเสียค่ายแก่เราหรือ
ฝ่ายอองหำกับเจียวปิน ครั้นเวลาเช้าพาทหารเข้ามาหาเกียงอุยณค่าย คำนับกราบลงแล้วก็อ้อนวอนขอโทษ เกียงอุยจึงว่าท่านอย่าวิตกเลย ซึ่งเสียการทั้งนี้เราคิดผิดเอง แล้วจัดแจงทหารให้อองหำเจียวปินยกไปตั้งอยู่ค่ายเก่า อองหำให้ทหารเอาดินถมอุมงค์เสีย แล้วก็เลื่อนออกมาตั้งค่ายอยู่ให้ห่างเนินเขา
เกียงอุยจึงให้ทหารถือหนังสือไปค่ายเตงงายว่า เวลาพรุ่งนี้ให้ยกทหารออกรบกัน เตงงายก็รับคำ ครั้นเวลาเช้าทหารทั้งสองฝ่ายก็ยกออกตั้ง กระบวรทัพอยู่หน้าเขากิสานพร้อมกัน
เกียงอุยจึงจัดทหารออกเปนแปดกอง ตั้งแปดทิศมีประตูเข้าออกถึงกันทั้งแปดด้าน กองหนึ่งให้ทหารยืนเปนรูปมังกร กองหนึ่งเปนรูปเสือ กองหนึ่งเปนรูปพญานาค กองหนึ่งเปนรูปนก กองหนึ่งให้ทหารม้ายกธงเทียวตั้งกระบวรเปนรูปเมฆ กองหนึ่งเปนรูปเดือนตวัน กองหนึ่งเปนลม กองหนึ่งเปนดิน ตัวเกียงอุยออกยืนม้าถือธงสำคัญอยู่หน้าทหาร เห็นเตงงายยืนม้าอยู่จึงร้องถามว่า เราตั้งกระบวรศึกปักกั๋วตินนี้ ท่านรู้สำคัญหรือไม่ว่าเราจะทำประการใด
เตงงายจึงหัวเราะตอบว่า ท่านสำคัญว่ากระบวรศึกอันนี้รู้แต่ท่านผู้เดียวหรือ เราก็เข้าใจอยู่จะทำให้ท่านดู เตงงายก็โบกธงจัดทหารให้แยกออกตั้งกระบวรเหมือนเกียงอุย แล้วแยกออกกองหนึ่ง แปดกองเปนหกสิบสี่กอง มีประตูหกสิบสี่ เตงงายจึงร้องถามเกียงอุยว่า เราแยกคลายออกฉนี้ท่านเห็นผิดแลชอบประการใด เกียงอุยจึงว่าท่านทำนี้ก็ต้องตำราอยู่แล้ว แม้ท่านชำนาญจริงก็ยกทหารเข้ามาในกระบวรศึกเราให้ได้เถิด เตงงายจึงว่าท่านอย่าวิตก เราจะยกเข้าไปให้ท่านดู เตงงายก็ขี่ม้าถือธงนำหน้าทหารเข้าไปในกองทัพเกียงอุย เดิรลดเลี้ยวตามกระบวรศึกก็มิได้พลาดพลั้ง
เกียงอุยควบม้าเข้าไปในกลางกองทัพ โบกธงให้ทหารแปดกองรวบกันเข้าเปนรูปพญานาค เตงงายถลำเข้าอยู่กลางตัว เกียงอุยให้ทหารซึ่งเปนหางนั้นวงล้อมเข้าไป ทหารอยู่ข้างนอกก็ตีม้าฬ่อฆ้องกลองอื้ออึงขึ้นแล้วร้องว่า ให้เตงงายวางอาวุธเสียออกมาหาเราโดยดี ถ้านิ่งอยู่เราจับตัวได้ก็จะฆ่าเสีย เตงงายกับทหารอยู่ในที่ล้อม เห็นกระบวรศึกเกียงอุยกลับกลายมิรู้ที่จะแก้ไขประการใด แหงนหน้าขึ้นดูอากาศแล้วทอดใจใหญ่ว่า ซึ่งเราเสียทีถลำเข้าอยู่ในเงื้อมมือข้าศึกนี้ ก็เพราะดูหมิ่นทนงแก่สงคราม พอแลไปข้าทิศตะวันตกเห็นสุมาปองคุมทหารฟันฝ่าเข้ามาช่วย เตงงายก็ดีใจ คุมทหารออกจากที่ล้อมได้ พาสุมาปองคุมทหารไปตั้งค่ายอยู่ริมแม่นํ้าอุยซุย เกียงอุยก็ยกทหารเข้าตั้งอยู่ในค่ายเตงงายทั้งเก้าค่าย
ฝ่ายเตงงายจึงถามสุมาปองว่า เหตุไฉนท่านจึงเข้าใจในกระบวรศึกอันนั้นฟันฝ่าเข้าไปช่วยเราในที่ล้อมได้ สุมาปองบอกว่า เมื่อข้าพเจ้าเด็กอยู่นั้น ได้ไปเรียนวิชาณเมืองเกงจิ๋วแลเมืองลกเอี๋ยง ชีจิ๋วกับเปงเจือกองง่วนซึ่งเปนเพื่อนรักของขงเบ้งบอกกลศึกอันนี้ให้ข้าพเจ้า กระบวรศึกซึ่งเกียงอุยกลายออกนั้นชื่อเตียงจั๋วติ่น ภาษาไทยว่ากระบวรศึกงูเลื้อย ถ้าผู้ใดไม่รู้ถลำเข้าไปก็เสียที ข้าพเจ้าเข้าใจเห็นว่ากระบวรศึกนั้นตั้งสีสะข้างทิศตะวันตก ข้าพเจ้าจึงตีตรงเข้าไปตัดสีสะเสียก่อน เตงงายได้ฟังดังนั้นก็ดีใจจึงว่า ข้าพเจ้าก็ได้เรียนกระบวรศึกมาเปนอันมาก แต่กระบวรศึกซึ่งกลายออกนั้นหาเข้าใจไม่ บัดนี้เรารู้เท่าเกียงอุยแล้ว เวลาพรุ่งนี้จำเราจะยกไปรบชิงเอาค่ายคืนดังเก่าจึงจะชอบ
สุมาปองจึงว่า ข้าพเจ้าได้เรียนวิชารู้กระบวรศึกจริง แต่ไม่รู้ถึงเกียงอุย ซึ่งจะยกไปรบนั้นเกลือกจะเสียที ขอท่านคิดดูให้ควรก่อน เตงงายจึงว่าท่านอย่าวิตกเลย ให้ท่านยกทหารออกไปตั้งกระบวรศึกกับเกียงอุย เราจะยกทหารไปข้างหลังเขา ถ้าเกียงอุยยกออกจากค่ายแล้วเราจะลอบเข้าชิงเอาค่ายให้จงได้ แล้วเตงงายก็ให้เตงหลุนเปนกองหน้ายกไปตั้งซุ่มอยู่หลังเขากิสาน สุมาปองจึงให้ทหารถือหนังสือไปค่ายเกียงอุยว่า เวลาพรุ่งนี้ให้ทหารออกตั้งกระบวรศึกกันอีก เกียงอุยจึงสลักผนึกตอบมาว่าให้ยกมาเถิด แล้วเกียงอุยจึงว่าแก่ทหารทั้งปวงว่า เราเคยทำศึกมากับขงเบ้งชำนาญในกระบวรศึกเปนอันมาก เวลาวานนี้เราก็แปลงกระบวรศึกถึงสามร้อยหกสิบห้ากระบวร เตงงายก็เห็นฝีมืออยู่แล้ว ซึ่งให้หนังสือมาว่าจะออกตั้งกระบวรศึกรบกับเรานั้น เหมือนเอาหญ้ามาสู้ดาบอันคม เห็นเปนกลอุบายลวงเราดอก ท่านทั้งปวงจะเห็นบ้างหรือไม่
เลียวฮัวจึงว่าข้าพเจ้าแจ้งอยู่ อันกลอุบายเตงงายนี้เห็นจะลวงเราให้ออกตั้งกระบวรศึก แล้วจะซุ่มอยู่คอยชิงเอาค่ายเราภายหลังมั่นคง เกียงอุยก็เห็นด้วยจึงว่าท่านว่านี้ต้องน้ำใจเราคิด แล้วก็ให้เลียวฮัวกับเตียวเอ๊กคุมทหารหมื่นหนึ่งออกซุ่มอยู่หลังเขา ครั้นเวลาเช้าสุมาปองยกมาตั้งอยู่เขากิสาน เกียงอุยก็ยกทหารออกจากค่ายตั้งประจันหน้ากันอยู่ เกียงอุยขับม้าออกหน้าทหารร้องว่าแก่สุมาปองว่า ให้ตั้งกระบวรศึกให้เราดูก่อนเถิดเราจะชมสักหน่อย สุมาปองก็แยกทหารออกตั้งเปนกระบวรศึกปักกั๋วติน เกียงอุยจึงหัวเราะว่ากระบวรอันนั้นเราตั้งให้ดูอย่างแต่เวลาวานนี้แล้ว เราคิดว่าท่านจะมีวิชาประหลาทจึงอุตส่าห์ออกมา สุมาปองจึงว่า ถึงตัวท่านก็จะรู้เปนกะไรมา กับเราก็เรียนวิชาเหมือนกัน เกียงอุยจึงถามว่า กระบวรอันนี้ท่านกลายไปอย่างไรได้บ้าง สุมาปองจึงหัวเราะว่ากระบวรศึกอันนี้เรากลายออกไปได้ถึงแปดสิบเอ็จอย่าง สุมาปองก็โบกธงให้ทหารแปรศึกนั้นออกเปนกระบวรต่าง ๆ แล้วร้องว่าท่านเห็นความรู้เราหรือไม่ เกียงอุยจึงหัวเราะ ว่ากระบวรศึกอันนี้เรากลายออกได้ถึงสามร้อยหกสิบห้าอย่าง แล้วเราก็ชำนาญในฤกษ์เปนอันมาก สุมาปองจึงว่า ท่านอวดตัวนั้นเกินนัก แม้รู้จริงจงสำแดงออกให้เราดู เกียงอุยจึงว่า แม้ท่านจะใคร่เรียนวิชาของเราเปนอย่าง ก็ให้เรียกเตงงายออกมาเถิดเราจะทำให้ดู สุมาปองว่าเตงงายเปนแม่ทัพผู้ใหญ่ ไม่สมควรจะรบกับท่านจึงไม่ยกออกมา เกียงอุยจึงหัวเราะ ว่าซึ่งเตงงายทำกลอุบายให้ท่านมาลวงหวังจะชิงเอาค่ายเดิมนั้น เราก็รู้อยู่แล้ว สุมาปองเห็นว่าเกียงอุยรู้ถึงก็โกรธ ขับให้ทหารเข้ารบเกียงอุย ๆ ก็โบกธงให้ทหารออกรบพุ่งเปนสามารถ ฆ่าฟันทหารสุมาปองล้มตายเปนอันมากสุมาปองเห็นเหลือกำลังก็พาทหารแตกหนีไป
ฝ่ายเตงงายกับเตงหลุนยกทหารออกจากหลังเขาจะไปชิงเอาค่ายเกียงอุย พอเลี้ยวข้างเขาจะใกลัถึงค่าย เห็นทหารกองหนึ่งยกสกัดออกมา เสียวฮัวก็ควบม้าออกรบกับเตงหลุน เลียวฮัวเอาดาบฟันถูกเตงหลุนตกม้าตาย เตงงายเห็นดังนั้นก็ตกใจควบม้าพาทหารหนี เตียวเอ๊กก็ยกทหารไล่ตามไป เอาเกาทัณฑ์ระดมยิงถูกทหารเตงงายล้มตายเปนอันมาก ตัวเตงงายนั้นถูกเกาทัณฑ์สี่แผลก็พาทหารรีบหนีไปค่าย พอสุมาปองมาถึง เตงงายจึงว่า เราจะทำประการใดเกียงอุยจึงจะถอยทัพไป สุมาปองจึงว่า ในเมืองเสฉวนทุกวันนี้พระเจ้าเล่าเสี้ยนไม่นำพาที่จะว่าราชการ นับถือเชื่อฟังแต่ฮุยโฮขันทีผู้เดียว ขอท่านแต่งหนังสือกับสิ่งของจงมากไปถึงฮุยโฮ ให้ทูลพระเจ้าเล่าเสี้ยนให้มีหนังสือรับสั่งมาหากองทัพเกียงอุยกลับไป เราจะได้ทีทำการถนัด เตงงายจึงประกาศทหารทั้งปวงว่า ผู้ใดจะอาสาไปพูดกับฮุยโฮได้บ้าง ตองกิ๋นก็รับว่าข้าพเจ้าจะขออาสาไปเอง เตงงายก็มีความยินดี จัดแจงเงินทองแลพลอยแหวนกับสิ่งของที่ดีเปนอันมาก ก็มอบให้ตองกิ๋น ตองกิ๋นก็ลาเตงงายไปถึงเมืองเสฉวน ก็เข้าไปหาฮุยโฮเอาสิ่งของนั้นให้แล้วอ้อนวอนว่า จะขอให้หากองทัพเกียงอุยกลับมา ฮุยโฮเปนคนโลภเห็นแก่ทรัพย์ จึงคิดกลอุบายให้คนสนิธไปเที่ยวพูดว่า เกียงอุยจะเอากองทัพไปเข้าด้วยสุมาเจียว กิตติศัพท์ก็ลือไปทั่วเมืองเสฉวน ฮุยโฮจึงกลับเอาเนื้อความซึ่งราษฎรลือกันนั้นขึ้นทูลพระเจ้าเล่าเสี้ยน ๆ ได้ฟังดังนั้นก็แคลงนัก เพราะเกียงอุยเปนพวกโจยอยอยู่ก่อน จึงมีหนังสือรับสั่งให้รีบไปหากองทัพเกียงอุยกลับมา
ฝ่ายเกียงอุยเห็นเตงงายเสียทีแตกไป ก็ยกกองทัพไปตั้งประชิดอยู่เปนหลายวัน มิได้เห็นเตงงายยกออกมาสู้รบ ก็ให้ทหารเข้าไปร้องด่าหยาบช้า พอทหารถือหนังสือรับสั่งมาถึง เกียงอุยมิได้แจ้งว่าพระเจ้าเล่าเสี้ยนจะมีกิจธุระประการใด ก็จัดแจงกองทัพจะไปเมืองเสฉวน เลียวฮัวจึงว่า ท่านเปนมหาอุปราช เมื่อจะยกกองทัพมานั้นก็ได้ทูลพระเจ้าเล่าเสี้ยนว่าจะทำการให้สำเร็จ ซึ่งมีหนังสือรับสั่งมานี้ ให้ท่านยับยั้งตอบโต้ดูก่อน เตียวเอ๊กจึงว่าแก่เลียวฮัวว่า ซึ่งท่านจะให้ขัดรับสั่งนั้นไม่ชอบ ประการหนึ่งแต่เรายกกองทัพมาทำการตำบลนี้ก็เสียทีหลายครั้ง บัดนี้เราก็ได้ชัยชนะเปนฤกษ์อยู่แล้ว แม้กลับไปเมืองเอาใจบำรุงทหารให้บริบูรณ์ แล้วจึงยกกลับมาทำการก็เห็นจะไม่ขัดสนนัก
เกียงอุยได้ฟังดังนั้นก็เห็นด้วย จึงจัดแจงยกทหารออกจากค่ายให้เลียวฮัวกับเตียวเอ๊กคุมทหารป้องกันไปภายหลัง ฝ่ายเตงงายกับสุมาปองรู้ว่าเกียงอุยจะกลับไปเมืองเสฉวนก็ยกทหารไล่ตามไป เห็นกองทัพเลียวฮัวกับเตียวเอ๊กซึ่งป้องกันไปนั้นมั่นคงนัก เห็นจะติดตามไปไม่ได้ก็ให้ถอยกลับมาค่ายเขากิสาน
ฝ่ายเกียงอุยครั้นถึงเมืองเสฉวนแจ้งเนื้อความทั้งปวงแล้ว ก็เข้าไปเฝ้าพระเจ้าเล่าเสี้ยนทูลถามว่า พระองค์ให้หาข้าพเจ้ามานี้มีกิจธุระประการใด พระเจ้าเล่าเสี้ยนจึงตรัสว่า เราเห็นท่านยกไปครั้งนี้ช้านานนัก เกรงว่าไพร่พลจะได้ความเดือดร้อนนัก เราจึงให้หามาหวังจะให้บำรุงทหารเสียก่อน
เกียงอุยจึงทูลว่า ข้าพเจ้าไปทำการครั้งนี้ก็ได้ท่วงทีเปนอันมาก หมายว่าจะได้ความชอบอยู่แล้ว ซึ่งต้องถอยทัพมานี้เห็นจะเปนกลอุบายของเตงงายคิดอ่านทำ พระเจ้าเล่าเสี้ยนก็นิ่งอยู่มิได้ตรัสประการใด เกียงอุยจึงทูลว่า ตัวข้าพเจ้านี้ตั้งใจจะทำการสนองพระคุณให้สิ้นศัตรูจงได้ ควรหรือพระองค์มาเชื่อฟังอ้ายคนเล็กน้อยปากตลาดคิดสงสัยข้าพเจ้าเปล่า ๆ พระเจ้าเล่าเสี้ยนได้ฟังดังนั้นสดุ้งพระทัยจึงตรัสว่า เราจะได้คิดสงสัยท่านหามิได้ ถ้าท่านได้ทีทำการอยู่แล้วจะยกไปตั้งอยู่เมืองฮันต๋งคอยตีเมืองวุยก๊กก็ตามเถิด เกียงอุยได้ฟังดังนั้นก็ทอดใจใหญ่ ถวายบังคมลาออกมาจัดแจงกองทัพยกไปเมืองฮันต๋ง
ฝ่ายตองกิ๋นกลับมาถึงจึงบอกเตงงายว่า ในเมืองเสฉวนนั้นแปรปรวนหาเปนขนบธรรมเนียมไม่ เจ้าข้าก็ไม่ไว้ใจกัน นานไปเห็นจะเปนศึกขึ้นเอง เตงงายได้ฟังดังนั้นก็มีความยินดี ให้ตองกิ๋นรีบเอาเนื้อความขึ้นไปแจ้งแก่สุมาเจียวณเมืองลกเอี๋ยง สุมาเจียวแจ้งดังนั้นก็ดีใจคิดว่า เห็นเราจะทำการได้เมืองเสฉวนครั้งนี้มั่นคงแล้ว จึงถามแกฉงนายทหารผู้ใหญ่ว่า บัดนี้เราจะคิดอ่านยกกองทัพไปรบเอาเมืองเสฉวนท่านจะเห็นประการใด
แกฉงจึงว่า บัดนี้พระเจ้าโจมอคิดสงสัยเราอยู่ ซึ่งท่านจะยกกองทัพไปนั้นเห็นจะขัดสน อนึ่งเมื่อปีล่วงไปนั้นมังกรลงอยู่ในสระเลงเหลงสองตัว ขุนนางทั้งปวงทูลพระเจ้าโจมอว่าจะเปนมงคลแก่บ้านเมือง พระเจ้าโจมอจึงตรัสว่า อันธรรมดามังกรนั้นมีแต่สำแดงฤทธิ์เดชอยู่ในกลางอากาศแลในพระมหาสบุทร บัดนี้มาตกลงขังอยู่ในสระ ท่านทั้งปวงจะว่าเปนมงคลนั้นไม่ได้ไม่เห็นด้วย พระเจ้าโจมอจึงแต่งโคลงสี่บทเปรียบไว้เปนใจความว่า มังกรอันมีฤทธิ์เดชก็อัศจรรย์ตกลงขังอยู่ในสระ ให้ปลาเล็กน้อยล่วงดูถูก ก็อุปมาเหมือนตัวเรานี้ มีแต่ผู้เบียดเบียฬให้ได้ความเดือดร้อน
สุมาเจียวได้ฟังดังนั้นก็โกรธ จึงว่าแก่แกฉงว่า อันโจมอนี้ถ้าเรานิ่งไว้นานไปก็จะเหมือนโจฮอง จำเราจะคิดอ่านกำจัดเสียจึงจะชอบ แกฉงจึงว่าท่านคิดนี้ชอบนัก ข้าพเจ้าจะขออาสาคิดอ่านกำจัดโจมอให้จงได้ ขณะนั้นพระเจ้าโจมอครองราชสมบัติได้ห้าปี (พ.ศ. ๘๐๓) ถึงเดือนเจ็ดเสด็จออกขุนนางเฝ้าพร้อมกัน สุมาเจียวจึงถือกระบี่เข้าไปเฝ้า ขุนนางจึงกราบทูลพระเจ้าโจมอว่า สุมาเจียวมีความชอบเปนอันมาก ขอให้พระองค์ตั้งให้สุมาเจียวเปนมหาอุปราชเถิด จะได้ช่วยว่าราชการสืบไป พระเจ้าโจมอก็นิ่งอยู่มิได้ตรัสประการใด
สุมาเจียวเห็นกิริยาพระเจ้าโจมอดังนั้นก็โกรธ จึงร้องขึ้นว่า บิดาเรากับพี่เราก็มีความชอบต่อแผ่นดินเปนอันมาก ตัวเรานี้ไม่ควรจะเปนมหาอุปราชเจียวหรือ พระเจ้าโจมอจึงตรัสประชดว่า ท่านมีความชอบอยู่แล้ว จะเปนมหาอุปราชก็ตามเถิดใครจะอาจขัดท่านได้ สุมาเจียวได้ฟังดังนั้นก็ยิ่งโกรธนัก จึงว่าแก่พระเจ้าโจมอว่า ตัวเราทำราชการมีความชอบเปนอันมาก ท่านไม่รู้จักคุณเรา ทำโคลงเปรียบเทียบเราต่าง ๆ ท่านทำทั้งนี้เห็นชอบอยู่แล้วหรือ พระเจ้าโจมอนิ่งเสียมิได้ตอบประการใด สุมาเจียวมิได้กราบถวายบังคมพระเจ้าโจมอ ทำเปนหัวเราะแล้วลุกเดิรออกจากที่เฝ้า
ฝ่ายพระเจ้าโจมอก็เสด็จเข้าไปที่ข้างใน จึงให้หาอองซิมหนึ่ง อองเก๋งหนึ่ง อองเหงียบหนึ่ง ซึ่งเปนขุนนางผู้ใหญ่เข้ามาแล้วตรัสว่า บัดนี้สุมาเจียวทำบังอาจหยาบช้า เห็นจะเปนขบถชิงเอาราชสมบัติเรา ท่านทั้งปวงจะคิดอ่านประการใด อองเก๋งจึงทูลว่า พระองค์อย่าเพ่อแพร่งพรายความเสียก่อน สุมาเจียวเปนขุนนางผู้ใหญ่มีสติปัญญาแลกำลังเปนอันมาก ขุนนางแลทหารทั้งปวงก็อยู่ในอำนาจสุมาเจียวสิ้น แม้สุมาเจียวรู้เนื้อความไปก็จะเกิดเหตุใหญ่ไม่สมความคิดเรา พระเจ้าโจมอจึงตรัสว่า ซึ่งสุมาเจียวทำหยาบช้าฉนี้เราน้อยใจนัก ถึงมาทว่าจะตายก็ไม่เสียดายชีวิต แต่เราจะทำการให้หายแค้นจงได้ แล้วพระเจ้าโจมอก็เสด็จเข้าไปหามารดาเล่าเนื้อความให้ฟังทุกประการ
ครั้นพระเจ้าโจมอเสด็จเข้าไปแล้ว อองซิมจึงว่าแก่อองเหงียบว่า พระเจ้าโจมอมีความแค้นสุมาเจียวนัก เห็นจะทำการหักหาญเอาด้วยโทโส แม้สุมาเจียวรู้สืบสาวได้เนื้อความว่าเราร่วมคิดรู้เห็นด้วย เราก็จะพากันตายเสียสิ้นทั้งโคตร จำจะคิดอ่านเอาเนื้อความไปบอกสุมาเจียวเสียก่อน เห็นเราจะมีความชอบไปภายหน้า อองเหงียบได้ฟังดังนั้นก็เห็นด้วย อองเก๋งจึงว่าแก่อองซิมว่า พระเจ้าโจมอเจ้าเราได้ความเดือดร้อน ควรเราจะสนองคุณกว่าจะสิ้นชีวิต ซึ่งท่านจะคิดทรยศเปนสองใจนั้นเราไม่เห็นด้วย แล้วอองเก๋งก็ห้ามปรามเปนอันมาก อองซิมอองเหงียบไม่ฟังพากันไปหาสุมาเจียวแจ้งเนื้อความทั้งปวงทุกประการ
ฝ่ายพระเจ้าโจมอครั้นปรึกษามารดาแล้ว ก็ขึ้นรถถือกระบี่เรียกขุนนางแลทหารประมาณสามร้อยเศษยกไปบ้านสุมาเจียว อองเก๋งเห็นดังนั้นกราบลงแล้วร้องไห้ทูลว่า ซึ่งพระองค์ยกทหารสามร้อยไปรบกับสุมาเจียวนั้น เหมือนหนึ่งต้อนแพะเข้าไปในปากเสือ ขอพระองค์จงยับยั้งก่อน ตัวข้าพเจ้านี้ใช่จะรักชีวิตก็หามิได้ ตั้งใจจะทำราชการฉลองพระเดชพระคุณกว่าจะสิ้นชีวิต แต่ข้าพเจ้าคิดเห็นว่าจะไปทำการบัดนี้ก็จะพากันตายหาได้ท่วงทีไม่ พระเจ้าโจมอก็มิได้ฟัง ให้เร่งยกทหารออกจากวังด้วยกำลังโทโส พอถึงประตูวังเห็นแกฉงขี่ม้าถือทวน เซงจุยอยู่ขวาเซงเจอยู่ซ้ายคุมทหารพันหนึ่งฟันเข้ามา พระเจ้าโจมอก็ตกใจจับกระบี่ขึ้นแกว่งแล้วร้องว่า ตัวเราเปนกษัตริย์ อ้ายเหล่านี้ทำบังอาจหักหาญเข้ามาจะทำร้ายเราหรือ ทหารทั้งปวงได้ฟังดังนั้นก็คิดเกรงอยู่ไม่อาจจะหักหาญลงมือจับกุมได้ ก็ชวนกันถอยออกมา
แกฉงจึงว่าแก่เซงเจว่า ซึ่งมหาอุปราชชุบเลี้ยงตัวมาก็ประสงค์ด้วยการเท่านี้ บัดนี้ได้ท่วงทีอยู่แล้วเหตุไฉนจึงนิ่งเสียไม่เร่งทำการ เซงเจจึงถามว่า ท่านจะให้ฆ่าเสียหรือจะจับเอาตัวไป แกฉงจึงว่า สุมาเจียวสั่งมาว่าได้ท่วงทีแล้วก็ให้ฆ่าเสียเถิด เซงเจได้ฟังดังนั้นก็ถือง้าวควบม้าตรงเข้าไปถึงหน้ารถ พระเจ้าโจมอจึงตวาดว่า มึงจะคิดขบถต่อกูหรือ เซงเจก็เอาง้าวแทงพระเจ้าโจมอถูกอกพลัดตกจากรถแล้วก็เอาง้าวฟันซํ้า พระเจ้าโจมอตายอยู่ริมรถนั้น เจียวเป๊กซึ่งเปนขุนนางผู้ใหญ่เห็นดังนั้นก็โกรธ ควบม้าออกมาจะรบกับเซงเจ ๆ ก็เอาง้าวฟันถูกเจียวเป๊กตกม้าตาย ทหารทั้งปวงก็แตกกระจัดกระจายไป อองเก๋งเห็นดังนั้นก็ร้องด่าว่าอ้ายโจรขบถ มึงบังอาจฆ่าพระมหากษัตริย์เสียเจียวหรือ แกฉงก็โกรธสั่งทหารให้เข้าจับตัวอองเก๋งไปให้สุมาเจียว แล้วแจ้งเนื้อความทั้งปวงทุกประการ
สุมาเจียวได้ฟังดังนั้นทำเปนตกใจ ขึ้นม้าพาทหารเข้าไปในวัง เห็นพระเจ้าโจมอตายกลิ้งอยู่ริมรถ สุมาเจียวคำนับถวายบังคมลงแล้วก็ทำร้องไห้รํ่าไรเปนอันมาก แล้วจึงให้หาขุนนางผู้ใหญ่ผู้น้อยมาพร้อมกัน สุมาหูซึ่งเปนขุนนางผู้ใหญ่เห็นดังนั้นก็ร้องไห้คำนับศพพระเจ้าโจมอแล้วว่า ซึ่งผู้ร้ายบังอาจล่วงเข้ามาทำอันตรายพระองค์นั้น โทษข้าพเจ้าก็ผิดอยู่เปนอันมาก แล้วชวนกันทำการศพพระเจ้าโจมอตามประเพณีกษัตริย์ เชิญขึ้นไว้บนตำหนักใหญ่ฝ่ายทิศตะวันตก สุมาเจียวก็พาขุนนางเข้าไปในที่เสด็จออก
พอต้านท่ายใส่เสื้อปอหมวกปอเข้าไปคำนับศพแล้วเข้ามาในที่ประชุมขุนนาง สุมาเจียวจึงถามว่า บัดนี้มีผู้มาทำร้ายพระเจ้าโจมอ ท่านทั้งปวงจะปรึกษาโทษประการใด ต้านท่ายจึงว่า ซึ่งเกิดเหตุทั้งนี้เพราะแกฉงผู้เดียว ขอให้ท่านเอาแกฉงมาฆ่าเสียจึงจะชอบ สุมาเจียวได้ฟังดังนั้นก็ขดใจนิ่งอยู่ แล้วว่าซึ่งจะ ให้ฆ่าแกฉงเสียนั้นให้คิดดูใหม่ก่อน
ต้านท่ายจึงว่า ข้าพเจ้าพิจารณาดูตามธรรมเนียมก็เห็นแต่เท่านั้น สุมาเจียวจึงว่า แกฉงมาด้วยก็จริงแต่หาได้ทำการลงมือไม่ เซงเจเปนตัวขบถควรจะฆ่าเสียทั้งสามชั่วโคตรจึงจะชอบ เซงเจได้ฟังดังนั้นก็โกรธ ร้องตอบสุมาเจียวว่า เหตุใดท่านจะมาเอาโทษแก่เรา แกฉงบังคับเราว่าท่านสั่งให้ฆ่าพระเจ้าโจมอเสีย เราเกรงอาญาท่านจึงทำตาม สุมาเจียวจึงว่า ตัวเปนขบถทำร้ายเจ้าแผ่นดินเสียแล้วยังมาเจรจาฉนี้อีกเล่า แล้วสั่งให้ทหารเอาตัวเซงเจไปตัดสินแล้วให้ฆ่าเสีย เซงเจก็ร้องด่าสุมาเจียวไปจนขาดใจตาย สุมาเจียวก็ให้ทหารไปเอาตัวเซงจุยผู้น้องเซงเจแลสมัคพรรคพวกทั้งปวงมาฆ่าเสียทั้งสามชั่วโคตร แล้วให้ไปเอาตัวอองเก๋งแลสมัคพรรคพวกทั้งปวงมา
อองเก๋งคำนับมารดาแล้วร้องไห้ว่า ข้าพเจ้าเปนบุตรก็ยังมิได้แทนคุณเลย บัดนี้มาต้องโทษด้วยเล่า มารดาจึงหัวเราะ ว่าเกิดมาแล้วจะหนีความตายไปไหนพ้น ตัวเราถึงจะตายก็ไม่เสียดายชีวิต เพราะมีความสัตย์กตัญญูต่อเจ้า ก็จะปรากฎชื่อไปภายหน้า สุมาเจียวก็ให้ทหารเอาตัวกับสมัคพรรคพวกไปฆ่าเสียสิ้นทั้งโคตร ชาวเมืองทั้งปวงเห็นดังนั้นก็ร้องไห้รักทุกตัวคน สุมาเจียวก็เชิญศพพระเจ้าโจมอไปฝังไว้ตามประเพณีกษัตริย์ แกฉงจึงปรึกษาขุนนางทั้งปวงว่า เราจะเชิญสุมาเจียวขึ้นครองสมบัติ สุมาเจียวจึงว่า เมื่อพระเจ้าวุยอ๋องเปนใหญ่นั้นก็หาได้ครองสมบัติไม่ เราจะช่วยทำนุบำรุงแผ่นดินเหมือนพระเจ้าวุยอ๋องนั้น แกฉงแจ้งความคิดสุมาเจียวว่าจะเอาสมบัติไว้ให้สุมาเอี๋ยนผู้บุตรก็นิ่งอยู่มิได้ตอบประการใด
ขณะเมื่อพระเจ้าโจมอตายนั้นเดือนเก้าข้างขึ้น สุมาเจียวจึงเชิญโจฮวนผู้หลานโจโฉขึ้นครองราชสมบัติ นับศักราชปีนั้นเปนต้น (พ.ศ. ๘๐๓) พระเจ้าโจฮวนจึงตั้งสุมาเจียวเปนมหาอุปราช พระราชทานเงินสิบหมื่นชั่ง แพรอย่างดีสิบหมื่นพับ กับเครื่องสำหรับยศ แล้วตั้งทหารซึ่งมีความชอบให้เปนขุนนางผู้ใหญ่พระราชทานบำเหน็จรางวัลเปนอันมาก ทหารสอดแนมข่าวราชการเมืองเสฉวนแจ้งว่าสุมาเจียวฆ่าโจมอเสีย แล้วเชิญพระเจ้าโจฮวนขึ้นเปนเจ้า ก็เอาเนื้อความเข้าไปแจ้งแก่เกียงอุยทุกประการ
เกียงอุยได้ฟังดังนั้นก็มีความยินดี จึงแต่งหนังสือให้ทหารถือไปเมืองกังตั๋งเปนใจความว่า ซึ่งเราจะคิดไปตีเมืองลกเอี๋ยงก็สมคะเนแล้ว บัดนี้สุมาเจียวเปนขบถฆ่าโจมอเสียตั้งโจฮวนขึ้นเปนเจ้า ให้ยกทหารไปบัญจบกันกับเรา จะได้ยกข้อขึ้นถามเอาโทษสุมาเจียวด้วย คนถือหนังสือก็ลาเกียงอุยไป เกียงอุยจึงเข้าไปเฝ้าพระเจ้าเล่าเสี้ยนกราบทูลเนื้อความทั้งปวงแล้วจะขอไปตีเมืองลกเอี๋ยง พระเจ้าเล่าเสี้ยนก็โปรดให้เกียงอุยจัดแจงทหารสิบห้าหมื่น กับเกวียนบันทุกสเบียงแลบันทุกหีบสำหรับจะทำการยี่สิบเล่ม ให้เลียวฮัวคุมทหารห้าหมื่นยกไปทางจูงอก๊ก ให้เตียวเอ๊กคุมทหารห้าหมื่นยกไปทางล่อก๊ก ตัวเกียงอุยนั้นจะยกไปทางเซียก๊ก ครั้นวันดีได้ฤกษ์ก็ยกทหารออกจากเมืองเสฉวนเปนสามทาง ไปบัญจบกันเขากิสาน
ฝ่ายเตงงายตั้งค่ายอยู่เขากิสาน ครั้นรู้ว่าเกียงอุยยกทหารมาเปนสามทางก็โกรธ จึงหานายทหารทั้งปวงมาปรึกษา อองก๋วนจึงว่ากลอุบายของข้าพเจ้ามีอยู่สิ่งหนึ่ง แต่จะบอกให้แพร่งพรายนั้นไม่ได้ แล้วจึงเขียนหนังสือส่งให้เตงงายเปนใจความว่า ให้ทำกลเข้าสมัคด้วยเกียงอุย แล้วคิดเอาชัยชนะต่อภายหลัง เตงงายแจ้งในหนังสือดังนั้นก็หัวเราะว่า ความคิดท่านนี้ดีอยู่ แต่กลัวเกียงอุยจะรู้ถึง อองก๋วนจึงว่าท่านอย่าวิตกเลย แม้เห็นด้วยแล้วข้าพเจ้าจะขออาสาไปเอง เตงงายจึงว่า แม้ท่านจะเปนใจฉนั้นแล้ว เห็นจะสำเร็จการสมความคิดเปนมั่นคง ตัวท่านก็จะได้ความชอบ แล้วก็เกณฑ์ทหารห้าพันให้อองก๋วน ๆ ก็ลาเตงงายไปในเวลากลางคืน ครั้นถึงค่ายเกียงอุยจึงร้องบอกทหารในค่ายว่า เราเปนทหารเตงงายจะสมัคมาเข้าด้วยท่าน ทหารจึงเข้ามาบอกเกียงอุย ๆ แจ้งดังนั้นจึงให้ทหารทั้งปวงอยู่ภายนอก แล้วหาตัวอองก๋วนเข้ามา
อองก๋วนคำนับกราบเกียงอุยลงแล้วจึงว่า ข้าพเจ้านี้เปนหลานอองเก๋ง สุมาเจียวฆ่าพระเจ้าโจมอเสีย อาว์ข้าพเจ้าเปนคนสัตย์ซื่อก็ฆ่าเสียสิ้นทั้งโคตร ข้าพเจ้ามีความแค้นนัก บัดนี้ข้าพเจ้าแจ้งว่า ท่านจะมาทำการลงโทษสุมาเจียว จึงพาสมัคพรรคพวกห้าพันมาเข้าด้วยท่าน จะขออาสาไปทำการแก้แค้นสุมาเจียวให้จงได้ เกียงอุยได้ฟังดังนั้นจึงหัวเราะ ว่าซึ่งท่านมาสมัคทำการด้วยเรานี้ เราก็มีความยินดีนัก บัดนี้เกวียนสเบียงเรามาภายหลัง ท่านจงคุมทหารไปช่วยป้องกันเร่งรีบมาโดยเร็ว เราอยู่ภายหลังจึงจะยกเข้าตีค่ายเตงงายให้ได้
อองก๋วนก็มีความยินดีคำนับลาเกียงอุยจะคุมทหารยกไป เกียงอุยจึงว่า ท่านจะไปบัดนี้เปนแต่การเร่งสเบียงดอก จะเอาทหารไปมากก็หาต้องการไม่ เราจะขอไว้สักสองพันจะได้ช่วยนำทางทำการสืบไป อองก๋วนได้ฟังดังนั้นครั้นจะไม่ให้ทหารไว้กลัวเกียงอุยจะจับพิรุธได้ ก็คำนับลาพาทหารสามพันยกไป เกียงอุยเอาทหารสองพันมอบให้ปอเฉียมว่ากล่าว แฮหัวป๋าเข้าไปหาเกียงอุยแล้วว่า เหตุใดมหาอุปราชจึงเชื่อฟังอองก๋วน ๆ คนนี้แต่ข้าพเจ้าทำราชการอยู่ณเมืองลกเอี๋ยง ก็ไม่ปรากฎว่าเปนหลานสนิธกันกับอองเก๋ง ซึ่งอองก๋วนสมัคมาอยู่ด้วยนี้เห็นจะเปนกล ขอมหาอุปราชดำริห์ดูให้ควรก่อน
เกียงอุยจึงหัวเราะ ว่าการอันนี้เราก็แจ้งอยู่แล้ว แม้อองก๋วนเปนลูกหลานอองเก๋ง สุมาเจียวหรือจะปล่อยให้มาซ่องสุมทหารอยู่นอกเมืองฉนี้ เราจึงแบ่งทหารไว้หวังจะซ้อนกลอองก๋วนให้จงได้ แฮหัวป๋าจึงว่า ความคิดท่านนี้ต้องนํ้าใจข้าพเจ้านัก เกียงอุยจึงเกณฑ์ทหารให้ออกสกัดทางคอยระวังอองก๋วนจะใช้คนไปมาถึงเตงงาย ทหารนั้นจับได้ทหารอองก๋วนถือหนังสือไปให้เตงงายก็นำตัวมาให้เกียงอุย ๆ จึงเอาหนังสือมาอ่านดูเปนใจความว่า ให้เตงงายมารับณหุบเขาฮุยสานเดือนสิบแรมห้าคํ่า ข้าพเจ้าจะคุมสเบียงมาทางนั้น
เกียงอุยแจ้งในหนังสือนั้นแล้ว จึงเอาตัวผู้ถือหนังสือไปฆ่าเสีย แล้วเขียนหนังสือฉบับหนึ่งเปนใจความว่า เดือนสิบขึ้นสิบห้าคํ่าให้เตงงายคุมทหารคอยอยู่ณหุบเขาฮุยสาน ข้าพเจ้าอองก๋วนจะคุมสเบียงเกียงอุยมาให้ท่านที่นั่น แล้วก็แต่งทหารปลอมเปนทหารอองก๋วนถือไปให้เตงงายณค่าย ทหารนั้นก็ลาเกียงอุยไป เกียงอุยจึงให้ปอเฉียมคุมทหารสองพันเอาเกวียนร้อยเล่มบันทุกฟืนแลเชื้อเพลิงไปซุ่มอยู่ในหุบเขานั้น แล้วให้เจียวฉีกับเตียวเอ๊กเลียวฮัวคุมทหารไปตีค่ายเตงงาย ตัวเกียงอุยกับแฮหัวป๋าคุมทหารขึ้นอยู่บนเงื้อมเขา
ฝ่ายเตงงายครั้นได้หนังสือแล้วก็มีความยินดี จึงเขียนหนังสือตอบส่งให้ทหารนั้นเปนใจความว่า ให้อองก๋วนเร่งเข็นเกวียนสเบียงมาเถิด เราจะคุมทหารไปคอยอยู่ตามสัญญา ผู้ถือหนังสือก็กลับมาหาเกียงอุย ครั้นถึงกำหนดขึ้นสิบห้าคํ่า เตงงายก็ยกทหารห้าหมื่นออกจากค่ายตรงไปหุบเขาฮุยสาน ทหารสอดแนมไปก่อนเห็นเกวียนบันทุกเชื้อเพลิงซุ่มอยู่สำคัญว่าอองก๋วนเข็นเกวียนสเบียงมา ก็รีบมาบอกเตงงาย ๆ ก็รีบยกทหารไปถึงหุบเขานั้น เห็นทหารอองก๋วนอยู่เปนอันมากก็ดีใจ ทหารทั้งปวงจึงว่าแก่เตงงายว่า เวลาจวนเย็นแล้ว ให้ท่านเร่งเข้าไปเขนเกวียนสเบียงมา
เตงงายจึงว่า เขาข้างหน้าเรานั้นสับสนนัก เกลือกเกียงอุยรู้ถึง จะเกณฑ์ทหารมาซุ่มไว้เราจะได้ความเดือดร้อน เราคอยท่าให้อองก๋วนคุมเกวียนสเบียงมาถึงเราจึงพากันไปค่าย พอทหารม้าใช้มาบอกว่า อองก๋วนคุมเกวียนสเบียงมาแล้ว มีทหารยกไล่หลังมาเปนอันมาก ขอให้ท่านเร่งยกทหารไป เตงงายได้ฟังดังนั้นก็รีบยกทหารไป พอเวลายามหนึ่งได้ยินเสียงอื้ออึงอยู่หลังเขาสำคัญว่าอองก๋วนยกมา ก็รีบยกทหารข้ามเขาไปถึงป่าชัฏแห่งหนึ่ง ปอเฉียมก็ถือทวนควบม้าออกมาร้องว่า มึงแพ้รู้นายกูแล้วจะหนีไปไหนเล่า เร่งมาหาโดยดีกูจะมัดไปให้เกียงอุย
เตงงายเห็นดังนั้นก็ตกใจควบม้ากลับมา ทหารซึ่งซุ่มอยู่นั้นก็เอาเพลิงจุดขึ้นโดยรอบ แล้วล้อมรบฟันเข้าไปฆ่าฟันทหารเตงงายล้มตายเปนอันมาก แล้วร้องว่าถ้าผู้ใดจับตัวเตงงายได้จะปูนบำเหน็จให้ทองพันตำลึงแลให้เปนขุนนางผูใหญ่ เตงงายได้ฟังดังนั้นก็ถอดเกราะทิ้งเสียโดดลงจากม้าปลอมเปนทหารเลวออกจากที่ล้อมหนีไป ฝ่ายเกียงอุยกับแฮหัวป๋าสำคัญว่าเตงงายอยู่ในที่ล้อม ก็ให้ทหารเที่ยวค้นหาก็มิได้พบ
ฝ่ายอองก๋วนครั้นให้ทหารถือหนังสือไปถึงเตงงายแล้ว ก็จัดแจงเกวียนสะเบียงมาตามสัญญา พอจะใกล้ถึงหุบเขาฮุยสาน ทหารม้าใช้เข้ามาบอกว่าเกียงอุยรู้ถึงกลอุบาย บัดนี้เตงงายยกมาก็เสียทีแก่เกียงอุยจะเปนตายประการใดมิได้แจ้ง พอขาดคำเกียงอุยก็ยกทหารล้อมเข้ามา อองก๋วนเห็นดังนั้นก็ตกใจ ให้เอาเพลิงเผาเกวียนสเบียงเสีย พาทหารฟันฝ่าหนีไปทางเมืองฮันต๋ง เกียงอุยให้ทหารสกัดทางที่จะมาค่ายเตงงาย แล้วก็รีบยกตามไปเมืองฮันต๋ง ฝ่ายอองก๋วนหนีลัดไปตามทางน้อยถึงแม่น้ำแห่งหนึ่ง พอเกียงอุยตามมาทันก็ขับทหารเข้าล้อมโดยรอบ อองก๋วนเห็นเหลือกำลังจะสู้รบก็โดดน้ำตายเสีย เกียงอุยก็ไล่ฆ่าฟันทหารอองก๋วนตายในที่นั้นสิ้น แล้วก็ยกเข้าตั้งอยู่ในเมืองฮันต๋ง
ฝ่ายเตงงายพาทหารหนีมาถึงค่ายเขากิสาน จึงให้ทหารถือหนังสือขึ้นไปเมืองหลวง แจ้งเนื้อความแก่สุมาเจียวทุกประการ ฝ่ายสุมาเจียวแจ้งในหนังสือนั้นจึงว่า เตงงายมีความชอบอยู่เปนอันมาก ควรเราจะยกโทษเสียชุบเลี้ยงต่อไปจึงจะชอบ แล้วก็จัดแจงสิ่งของเงินทองเปนอันมากให้ไปปูนบำเหน็จเตงงายกับทหารห้าหมื่นให้ยกไปช่วย
ขณะนั้นพระเจ้าเล่าเสี้ยนเสวยราชย์ได้สิบเจ็ดปี (พ.ศ. ๗๘๒) อยู่มาณเดือนสิบสอง ฝ่ายเกียงอุยแม่ทัพซึ่งตั้งอยู่ณเมืองฮันต๋งนั้น เกณฑ์ให้เร่งทำทางเจี๋ยงโต๋ทั้งกลางวันกลางคืน ก็กะเกณฑ์ทหารแลเรือรบเครื่องศัสตราวุธไว้พร้อม จึงบอกหนังสือไปถึงเมืองเสฉวนให้ทูลแก่พระเจ้าเล่าเสี้ยน ว่าแต่ข้าพเจ้าทำการศึกมาช้านานแล้ว ก็หายังมีความชอบเปนข้อใหญ่ไม่ บัดนี้ข้าพเจ้าเห็นว่าทหารพระเจ้าโจฮวนนั้นก็อิดโรยอยู่แล้ว ข้าพเจ้าแลทหารทั้งปวงจะขออาสาไปตีเอาให้ได้ ถ้าแลมิได้ข้าพเจ้าจะขอถวายชีวิต
ฝ่ายพระเจ้าเล่าเสี้ยนรู้ในหนังสือดังนั้น ก็นิ่งอยู่มิได้ว่าประการใด เตียวเจียวจึงทูลว่า เวลาคืนนี้ข้าพเจ้าพิเคราะห์ดูเห็นดาวเมืองเราวิปริตฤกษ์บนหาดีไม่ แลซึ่งเกียงอุยจะอาสายกไปนั้นเห็นจะไม่มีชัยชนะ ขอพระองค์จงห้ามไว้ก่อน พระเจ้าเล่าเสี้ยนจึงตอบว่า บัดนี้เขามารับอาสาเราเอง แลซึ่งจะห้ามไว้นั้นไม่ควร จำเราจะให้เขาไป ถ้าภายหลังเห็นเพลี้ยงพลํ้าประการใดแล้วเราจึงจะห้าม เตียวเจียวจึงซ้ำทูลทัดทานถึงสามครั้ง เห็นพระเจ้าเล่าเสี้ยนมิฟังถ้อยคำแล้วก็ลาไป คิดน้อยใจทำอุบายเปนป่วยมิได้มาคิดราชการเลย
ฝ่ายเกียงอุยบอกหนังสือไปถึงพระเจ้าเล่าเสี้ยนแล้ว ก็กะเกณฑ์กองทัพจะยกไป จึงปรึกษากับเลียวฮัวว่า เราจะไปตีเมืองวุยก๊กซึ่งเปนเมืองใหญ่นั้น บัดนี้เราจะรบเมืองไหนก่อนจึงจะดี เลียวฮัวจึงว่า แต่ท่านทำการศึกมานี้ก็เปนหลายปีแล้ว ทหารทั้งปวงแลราษฎรไม่มีความสบายเลย แลเตงงายซึ่งอยู่ณเมืองวุยก๊กนั้น เขาก็มีฝีมือแลปัญญามากหาผู้ใดจะต้านทานได้ไม่ ซึ่งท่านจะยกไปทำการครั้งนี้ข้าพเจ้ามิรู้ที่จะคิดด้วยได้เลย เกียงอุยจึงว่า เมื่อครั้งขงเบ้งเปนมหาอุปราชยกทัพไปทำการศึกที่เขากิสานถึงหกครั้งจนตัวตายก็เพราะเห็นแก่ราชการ แลตัวเราอุตส่าห์ทำการสงครามมาก็ได้ถึงแปดครั้งแล้ว ก็เพราะคิดว่าเปนข้าราชการแผ่นดินท่าน หาได้เห็นแก่ลาภสักการประโยชน์แก่ตัวไม่ บัดนี้เราจะยกไปตีเอาเมืองเตียวเจี๋ยงให้ได้ ถ้าแลผู้ใดขัดขวางเรา ๆ จะฆ่าผู้นั้นเสีย แล้วจึงให้เลียวฮัวอยู่รักษาเมืองฮันต๋ง เกียงอุยก็คุมทหารสามสิบหมื่นยกกองทัพไปเมืองเตียวเจี๋ยง
ฝ่ายเตงงายกับสุมาปองซึ่งตั้งค่ายอยู่เขากิสาน ครั้นทหารกองตะเวนเข้ามาบอกว่าบัดนี้เกียงอุยยกกองทัพมาทางเมืองเตียวเจี๋ยง สุมาปองได้ยินดังนั้นจึงว่าแก่เตงงายว่า เกียงอุยคนนี้มีความคิดมาก ซึ่งยกมาครั้งนี้ก็เห็นหาไปตีเมืองเตียวเจี๋ยงไม่ เห็นทีจะชิงเอาค่ายเขากิสาน เตงงายจึงตอบว่าซึ่งว่านี้ไม่เห็นด้วย เรารู้อยู่ว่าเกียงอุยจะมาตีเมืองเตียวเจี๋ยง อันเกียงอุยนี้เคยมารบกับเราหลายครั้งอยู่ ย่อมรู้ว่าเราตั้งมั่นอยู่ที่นี่สเบียงอาหารก็มาก ทแกล้วทหารก็พรักพร้อมเห็นไม่อาจมาตี อันเมืองเตียวเจี๋ยงนั้นสเบียงก็น้อย ทแกล้วทหารก็ร่วงโรยเห็นจะยกไปตีก่อน แล้วก็หมายใจว่าจะได้เกลี้ยกล่อมชาวเมืองเกียงเสียด้วย
สุมาปองจึงว่า ถ้าเกียงอุยทำการเหมือนท่านรู้ดังนี้ท่านจะทำประการใด เตงงายจึงว่า เราคิดอุบายไว้แล้ว ท่านจงยกไปตั้งกองซุ่มอยู่เมืองเตียวเจี๋ยง แล้วให้ล้มธงซึ่งปักสำหรับเมืองลงเสีย ทั้งกลองแลแตรก็อย่าให้ตี ให้เปิดประตูเมืองไว้ทั้งสี่ด้าน แล้วต้อนครัวในเมืองให้ออกไปอยู่นอกเมือง ถ้าเห็นข้าศึกมาแล้วก็ให้วิ่งหนีเอาตัวรอด ข้าศึกก็จะมีน้ำใจสำคัญว่าเมืองเปล่าไม่มีคนก็จะตรูกันเข้าในเมือง ท่านจึงตีกระทบหลังเข้ามา ข้าศึกไม่รู้ตัวก็จะได้ชัยชนะเปนมั่นคง อันตัวเรานี้จะยกไปตั้งสกัดอยู่เมืองเฮาโหท่านจะเห็นประการใด สุมาปองก็เห็นชอบด้วย ครั้นปรึกษาเห็นพร้อมกันดังนั้นแล้ว จึงจัดแจงให้สูเป๋าคุมททารอยู่รักษาค่ายเขากิสาน สองนายก็ยกทัพไปทำตามปรึกษากันทุกประการ
ฝ่ายแฮหัวป๋าซึ่งเปนทัพหน้าเกียงอุย ครั้นยกมาถึงเมืองเตียวเจี๋ยงแล้วแลไปดูในเมืองเห็นเงียบอยู่ ทั้งธงบนเชิงเทินก็ไม่มี ประตูเมืองก็เปิดอยู่ทั้งสี่ด้าน ก็ประหลาทใจมิอาจเข้าไปในเมืองได้ จึงปรึกษาแก่ทหารทั้งปวง ๆ จึงบอกว่าข้าพเจ้าหาเห็นเปนกลไม่ อันซึ่งเมืองเปล่าอยู่ดังนี้ เพราะเห็นว่าท่านยกกองทัพมาชาวเมืองมิอาจสู้รบได้ก็ชวนกันแตกหนีไป แฮหัวป๋าได้ยินทหารทั้งปวงว่าดังนั้น แลไปดูข้างหลังเมือง เห็นครอบครัวชาวเมืองสุมกันอยู่เปนอันมาก จึงควบม้าตรงไปดู
ฝ่ายครัวชาวเมืองครั้นเห็นแฮหัวป๋าควบม้าตรงมาดังนั้นก็ตกใจ จึงพากันวิ่งหนีไปตามทางตวันตกทิศใต้ตามคำสุมาปองสั่ง ฝ่ายแฮหัวป๋าครั้นเห็นครอบครัววิ่งหนีกระจัดกระจายไป ก็สำคัญว่าชาวเมืองทิ้งเมืองเสียแล้วก็ดีใจหารู้กลสุมาปองไม่ พาทหารตรูกันจะเข้าเมือง ฝ่ายสุมาปองตั้งซุ่มอยู่ในเมือง ครั้นเห็นข้าศึกล่วงเข้ามาถึงประตูเมืองแล้ว ได้ท่วงทีให้ทหารจุดประทัดโห่ร้องยกธงขึ้นพร้อมกัน แฮหัวป๋าเห็นดังนั้นก็ตกใจ พาทหารถอยออกมาถึงเชิงกำแพงชั้นนอก พวกทหารชาวเมืองก็ยิงเกาทัณฑ์ทิ้งก้อนศิลากระหน่ำออกไปถูกแฮหัวป๋าแลทหารทั้งห้าร้อยตายในที่นั้นสิ้น
สุมาปองครั้นมีชัยแล้วก็ยกทหารออกมานอกเมือง พอเกียงอุยทัพหลวงยกตามแฮหัวป๋ามา พบสุมาปองพาทหารออกมานอกเมืองดังนั้น ก็ขับทหารเข้ารบพุ่งกัน สุมาปองสู้มิได้ก็ถอยทัพกลับเข้าตั้งมั่นอยู่ในเมือง เกียงอุยได้ทีก็ไล่ติดตามเข้าไปตั้งประชิดเชิงกำแพงเมืองไว้ เห็นแฮหัวป๋าแลทหารทั้งห้าร้อยตายกลาดอยู่ก็โกรธ กำชับให้ทหารล้อมเข้าไว้เปนสามารถ
ฝ่ายเตงงายซึ่งตั้งกองทัพอยู่เมืองเฮาโห ครั้นรู้ว่าเกียงอุยยกทัพเข้าตั้งประชิดเมืองเตียวเอี๋ยงไว้ดังนั้น เวลาดึกประมาณยามเศษ เตงงายก็ยกมาช่วยสุมาปอง ๆ ซึ่งอยู่ในเมือง ครั้นเห็นกองทัพเตงงายยกมาแล้วก็ให้ทหารโห่ร้องยกออกมาจากเมืองตีกระหนาบกันทั้งสองทัพ ฝ่ายเกียงอุยจะสู้รบมิได้ก็แตกไปตั้งอยู่ทางไกลประมาณสองร้อยเส้น ทหารทั้งปวงเสียน้ำใจย่อท้อแก่ข้าศึกนัก เกียงอุยคะเนเห็นทหารทั้งปวงต่างคนต่างอิดโรยไปดังนั้นจึงประกาศว่า อันประเพณีทำการศึกนี้แพ้แลชนะย่อมมีเสมอกัน ครั้งนี้ถ้าแลทหารผู้ใดออกปากว่าย่อท้อแก่ข้าศึกไม่ตั้งใจทำราชการโดยสุจริต เราจะฆ่าผู้นั้นเสีย
ขณะนั้นเตียวเอ๊กซึ่งเปนนายทหารจึงว่าแก่เกียงอุยว่า บัดนี้ข้าพเจ้าเห็นว่าข้าศึกจะยกมาทำการอยู่กับท่านที่นี่สิ้นแล้ว ซึ่งค่ายเขากิสานเห็นจะไม่มีผู้ใดอยู่รักษา ข้าพเจ้าจะขอทหารกองหนึ่งยกไปค่ายเขากิสาน ข้าศึกสารวลรบอยู่กับท่าน ก็เห็นว่าจะได้ค่ายทั้งเก้าค่าย ครั้นได้ทหารมากด้วยกันแล้ว ข้าพเจ้าก็จะยกไปตีเมืองเตียงอั๋นก็เห็นจะได้โดยง่าย เกียงอุยเห็นชอบด้วย จึงจัดทหารให้เตียวเอ๊กยกไปเขากิสาน ส่วนตัวเกียงอุยนั้นก็ยกทหารกลับไปรบกับเตงงาย ๆ ครั้นเห็นเกียงอุยยกมาอีกดังนั้น ก็ออกรบด้วยเกียงอุยได้สิบเพลงมิได้แพ้ชนะกัน พอเวลาเย็นต่างคนต่างกลับเข้าค่าย ครั้นเวลารุ่งเช้าเกียงอุยจึงยกไปประชิดหน้าค่าย ไม่เห็นเตงงายออกมารบ จึงให้ทหารร้องด่าหยาบช้า
ฝ่ายว่าเตงงายก็นิ่งอยู่ในค่ายมิได้ออกรบ แล้วว่าอันทหารเมืองเสฉวนนี้ แต่ยกมาทำการก็พ่ายแพ้เปนหลายครั้งแล้วยังไม่มีความย่อท้อ กลับมาว่ากล่าวท้าทายดังนี้อีกเล่า เราเห็นว่าสูเป๋าอยู่รักษาค่ายกิสานนั้นทหารก็น้อย ข้าศึกจะยกลัดไปตีเอาเปนมั่นคง จึงเรียกเตงต๋งผู้บุตรเข้ามาสั่งว่า เราจะยกไปช่วยค่ายเขากิสาน เจ้าจงคุมทหารอยู่รักษาค่าย ถ้าแลข้าศึกจะเข้ามาทำประการ ใด ก็นิ่งรักษาตัวอยู่ในค่ายอย่าออกรบเลย เตงต๋งก็รับคำตามคำบิดา ครั้นเวลาค่ำเตงงายก็คุมทหารสามพันยกออกจากค่าย
ฝ่ายทหารกองตะเวนจึงไปบอกแก่เกียงอุยว่า บัดนี้เตงงายยกทหารออกจากค่ายเห็นจะมาตีเราเปนมั่นคง เกียงอุยจึงว่าบัดนี้ก็เปนเวลากลางคืน ไม่รู้ว่าข้าศึกยกมาจะเปนอุบายประการใด เราจะตั้งมั่นฟังดูในค่ายก่อน ฝ่ายเตงงายครั้นยกทหารมาถึงหน้าค่ายเกียงอุย ก็ไม่เห็นเกียงอุยออกมาต่อรบด้วย จึงให้ทหารโห่ร้องสำทับขึ้นอื้ออึงแล้วก็ยกลัดเลยไปค่ายเขากิสาน ครั้นเวลาเช้าเกียงอุยจึงให้หาขุนนางมาพร้อมกันว่า ซึ่งเตงงายยกกองทัพมาคืนนี้หาตั้งใจมารบเราไม่ แกล้งจะทำให้เราไว้ใจ บัดนี้ไปณค่ายเขากิสานแล้ว เราจะยกตามไปช่วยเตียวเอ๊กจึงจะได้ จึงสั่งหูเยียบให้คุมทหารอยู่รักษาค่าย เกียงอุยก็คุมทหารสามพันยกตามไปช่วยเตียวเอ๊กณค่ายเขากิสาน
ฝ่ายเตียวเอ๊กครั้นคุมทหารมาถึงเขากิสาน ก็เข้าตีค่ายสูเป๋าเปนหลายครั้ง ฝ่ายสูเป๋านั้นความคิดก็น้อยไม่ถึงเตียวเอ๊ก ทั้งทหารก็ร่วงโรยจวนจะเสียค่ายแก่เตียวเอ๊กอยู่แล้ว พอเตงงายยกมาทันเห็นเตียวเอ๊กประชิดตีค่ายสูเป๋าอยู่ดังนั้น ก็เร่งทหารเข้าโจมตีเตียวเอ๊กแตกหนีไปอยู่หลังเขา เตงงายก็ยกติดตามสกัดตนทางไว้ ขณะนั้นพอเกียงอุยยกตามมาทัน เตียวเอ๊กซึ่งหนีไปอยู่หลังเขานั้นรู้ว่าเกียงอุยยกตามมาช่วยก็ดีใจ จึงให้ทหารโห่ร้องกลับตีกระหนาบออกมา เตงงายเสียทีจะสู้มิได้ก็แตกหนีเข้าค่ายเขากิสาน ฝ่ายเกียงอุยเห็นเตงงายแตกเข้าค่าย ก็สั่งทหารแยกออกเปนสี่กองตั้งประชิดล้อมค่ายเตงงายไว้เปนมั่นคง
ฝ่ายพระเจ้าเล่าเสี้ยนอยู่ณเมืองเสฉวนนั้น เชื่อฟังถ้อยคำฮุยโฮซึ่งเปนขันทีผู้ใหญ่นั้น เสพย์สุราทุกวันมิได้ขาด หลงด้วยนางนักสนมกรมใน มิได้นำพาที่จะออกว่าราชการบ้านเมือง บันดาขุนนางที่มีสติปัญญาเคยทำราชการมาด้วยแต่ก่อนนั้น ก็ชวนกันเสียใจต่างคนต่างก็เอาตัวออกหาก มีแต่คนใหม่ ๆ ซึ่งประสมประสานฮุยโฮได้นั้นก็เข้ามาเปนที่ขุนนางอยู่เปนอันมาก
ฝ่ายเงียมอูคนหนึ่งเปนขุนนางผู้ใหญ่ ซึ่งเปนที่ชอบใจฮุยโฮนั้นจึงคิดว่า เรามาเปนขุนนางใหม่ยังหามีความชอบไม่ จงว่าแก่ฮุยโฮว่า ครั้งนี้ท่านเอ็นดูข้าพเจ้าช่วยทูลพระเจ้าเล่าเสี้ยนให้ตั้งข้าพเจ้าไปเปนแม่ทัพแทนเกียงอุยเถิด ข้าพเจ้าจะให้ทรัพย์แก่ท่านตามสมควร ฮุยโฮได้ยินดังนั้นก็รับคำ จึงเข้าไปทูลพระเจ้าเล่าเสี้ยนว่า แต่เกียงอุยอาสาไปทำการศึกก็หลายครั้งอยู่แล้วหาได้ชัยชนะไม่ ขอพระองค์จงให้หากลับมาเสียเถิด จงตั้งเงียมอูออกไปเปนที่แม่ทัพแทนเห็นจะทำการศึกมีชัยชนะได้ พระเจ้าเล่าเสี้ยนได้ฟังดังนั้นก็เห็นด้วย จึงให้มีหนังสือไปหาตัวเกียงอุย
ฝ่ายเกียงอุยตั้งประชิดอยู่ณเขากิสานนั้น แต่มีหนังสือรับสั่งให้เลิกทัพกลับไปถึงสามครั้งแล้ว ขัดมิได้ก็พาทหารทั้งปวงยกกลับมาตามรับสั่ง ครั้นเวลารุ่งเช้าทหารกองตะเวนจึงไปบอกแก่เตงงายว่า บัดนี้เกียงอุยทิ้งค่ายเสียหนีไปแล้ว เตงงายได้ฟังดังนั้นคิดว่าเปนกลอุบายก็มิได้ยกทัพติดตามมา ฝ่ายเกียงอุยยกทัพมาถึงเมืองฮันต๋งแล้ว จึงให้ทหารทั้งปวงยับยั้งอยู่ เกียงอุยก็ไปเมืองเสฉวน
ฝ่ายพระเจ้าเล่าเสี้ยนครั้นรู้ว่าเกียงอุยมาถึงแล้ว ก็มิได้เสด็จออกว่าราชการถึงเก้าสิบวัน เกียงอุยเห็นพระเจ้าเล่าเสี้ยนไม่เสด็จออกดังนั้น ก็คิดสงสัยใจนัก ครั้นวันหนึ่งมาพบขับเจ้งเข้าจึงถามว่า เราไปทำการศึกอยู่พระเจ้าเล่าเสี้ยนให้หาเราดังนี้ ท่านรู้เห็นหนักเบาเปนประการใด ขับเจ้งจึงตอบว่า บัดนี้ฮุยโฮซึ่งเปนขันทีกราบทูลยุยงพระเจ้าเล่าเสี้ยนให้หาท่านเข้ามา หวังจะให้เงียมอูออกไปเปนแม่ทัพแทนท่าน เกียงอุยได้ฟังดังนั้นก็มีความโกรธนัก จึงว่าเราจะคิดอ่านฆ่าฮุยโฮเสียให้ได้ ขับเจ้งจึงห้ามว่า พระเจ้าเล่าเสี้ยนตั้งท่านให้เปนถึงแม่ทัพผู้ใหญ่ ซึ่งท่านจะมาทำใจเบาฆ่าฮุยโฮเสียดังนั้น ถ้าแลพระเจ้าเล่าเสี้ยนรู้ก็จะทรงพระโกรธลงอาญาแก่ท่าน ๆ ก็จะได้รับความอัปยศแก่ข้าราชการทั้งปวง
เกียงอุยจึงว่า ท่านทัดทานเราทั้งนี้ชอบอยู่ เราขอบใจท่านนัก แล้วต่างคนต่างก็ลาไป ครั้นอยู่มาวันหนึ่งเกียงอุยรู้ว่าพระเจ้าเล่าเสี้ยนเสพย์สุรากับฮุยโฮที่ตำหนักในสวน จึงพาทหารสิบคนเข้าไปหวังจะจับเอาตัวฮุยโฮ ๆ ครั้นเห็นเกียงอุยพาทหารเดิรเข้ามาแต่ไกลดังนั้นก็คิดกลัว หลีกไปแอบอยู่ข้างเขาซึ่งทำไว้ในสวน เกียงอุยครั้นเข้าไปถึงพระเจ้าเล่าเสี้ยนจึงคำนับแล้วร้องไห้ทูลว่า ครั้งนี้ข้าพเจ้าไปทำการศึกอยู่เขากิสานก็จวนจะได้ชัยชนะแก่ข้าศึกอยู่แล้ว เปนไฉนพระองค์จึงให้หาข้าพเจ้ากลับมานี้มีเหตุประการใด พระเจ้าเล่าเสี้ยนได้ฟังดังนั้นก็นิ่งอยู่มิได้ตอบคำ เกียงอุยจึงทูลว่า พระองค์มาเชื่อฟังถ้อยคำฮุยโฮ ๆ คิดการทะนงใจนัก เห็นจะเหมือนครั้งพระเจ้าเลนเต้เมื่อมีขันทีสิบคนนั้น ขอพระองค์จงเร่งกำจัดอ้ายฮุยโฮเสียเถิด เมืองเสฉวนก็จะอยู่เย็นเปนสุข แลซึ่งเมืองวุยก๊กนั้นก็จะได้โดยง่าย
พระเจ้าเล่าเสี้ยนจึงว่า อ้ายฮุยโฮนี้เปนแต่ขันทีเราใช้อยู่ข้างใน ท่านว่ามันทะนงใจนี้เราไม่เห็นด้วย ท่านจำไม่ได้หรือเมื่อครั้งตังอุ๋นมีความริษยากล่าวโทษมันนั้นเราก็คิดขัดใจอยู่ บัดนี้ท่านมาว่าอีกเล่า เราหาเชื่อฟังท่านไม่ เกียงอุยได้ฟังก็น้อยใจ กราบลงจนหน้ากระทบลงกับแผ่นดินแล้วจึงทูลว่า ซึ่งพระองค์ไม่ฟังข้าพเจ้าแล้วก็แล้วไปเถิด แต่เห็นว่าอันตรายจะพลันถึงพระองค์เปนมั่นคง พระเจ้าเล่าเสี้ยนจึงว่า ประเพณีคนทั้งปวงนี้ถ้ารักแล้วก็สรรเสริญว่าดี ถ้าแลชังกันแล้วก็ว่าชั่ว แลซึ่งท่านมาคิดอิจฉาอ้ายฮุยโฮนี้จะปราถนาสิ่งใด จึงกวักมือเรียกฮุยโฮมาคำนับเกียงอุย
ฝ่ายฮุยโฮก็เข้าไปคำนับเกียงอุยแล้วร้องไห้ ว่าอันตัวข้าพเจ้านี้ก็เปนแต่คนใช้ข้างใน หาได้องอาจล่วงไปว่ากล่าวราชการไม่ ขอท่านอย่าได้เชื่อฟังคำคนยุยงเลย อันชีวิตข้าพเจ้านี้ก็จะฝากไว้แก่ท่าน ว่าแล้วก็ซบหน้าลงร้องไห้อยู่กับที่ เกียงอุยครั้นเห็นฮุยโฮร้องไห้ว่ากล่าวดังนั้นก็หายโกรธ จึงคำนับลาพระเจ้าเล่าเสี้ยนออกมา ไปเล่าให้ขับเจ้งฟังตามถ้อยคำพระเจ้าเล่าเสี้ยนว่าทุกประการ
ขับเจ้งจึงว่า แต่แรกเราได้ทัดทานแล้ว มิฟังคำเราจึงเปนเหตุทั้งนี้ เราเห็นว่าตัวท่านจะไม่พ้นอันตรายเปนมั่นคง ท่านจงเร่งผ่อนผันระวังตัวเถิด เกียงอุยก็ตกใจจึงว่าท่านห้ามเรา ๆ มิฟังท่านนี้ก็ผิดอยู่แล้ว ท่านจะช่วยเราคิดประการใดจึงจะพ้นภัยเล่า ขับเจ้งจึงว่า ซึ่งท่านอยู่ในเมืองเสฉวนนี้เห็นจะไม่พ้นภัย ท่านจงทูลลาไปตั้งอยู่ตำบลหลงเสเถิดเห็นจะพ้นอันตราย ถ้าแลถึงระดูเข้าโภชน์สาลีออกรวง ก็จะได้เปนกำลังแก่ทหารทั้งปวง อนึ่งก็จะได้ทำการกับเมืองวุยก๊กท่านก็จะมีอาญาสิทธิ์เปนใหญ่ เห็นจะกันอันตรายได้ เกียงอุยจึงว่าท่านว่านี้มีคุณหนักหนา ควรที่จะจารึกไว้กับแผ่นทอง ว่าดังนั้นแล้วก็ลาขับเจ้งไป ครั้นเวลาเช้าเกียงอุยจึงเข้าไปเฝ้าพระเจ้าเล่าเสี้ยนแล้วทูลว่า แต่ข้าพเจ้าทำการศึกมาก็นานอยู่แล้ว ทหารทั้งปวงก็อิดโรย บัดนี้ข้าพเจ้าจะลาพระองค์ออกไปตั้งอยู่ตำบลหลงเสจะได้ทำไร่เปนสเบียงแก่ทหาร แล้วก็จะได้ฝึกสอนกันให้ชำนาญจะได้คิดทำการต่อไป พระเจ้าเล่าเสี้ยนก็เห็นชอบด้วย จึงอนุญาตว่าตามแต่ความคิดท่านเถิด
เกียงอุยรับสั่งแล้วก็ลาไปเมืองฮันต๋ง จึงให้หาขุนนางทหารมาพร้อมกันแล้วว่า บัดนี้พระเจ้าเล่าเสี้ยนโปรดให้เรายกไปตั้งอยู่ตำบลหลงเส ให้ทำไร่นาฝึกสอนทหารให้ชำนาญ จงตระเตรียมตัวให้พร้อมกันแล้วเราจะยกไป ครั้นบอกทหารทั้งปวงแล้ว จึงให้เอาเจ้ไปอยู่รักษาเมืองเซียวเส ให้องเสียไปอยู่รักษาเมืองก๊กเสีย เจียวปีนไปอยู่รักษาเมืองฮั่นเสีย แล้วให้เอียวสีกับอุเยียมคุมทหารไปเปนกองตะเวนด่านทางทุกตำบล ส่วนตัวเกียงอุยนั้นก็พาทหารแปดหมื่นยกไปตำบลหลงเส
ฝ่ายเตงงายซึ่งตั้งอยู่ณเขากิสานนั้น รู้ว่าเกียงอุยยกทัพกลับมาตั้งค่ายอยู่ตำบลหลงเสสิบสี่ค่าย จึงใช้ให้ทหารเขียนเปนแผนที่ซึ่งเกียงอุยตั้งค่ายตำบลหลงเสนั้นให้เร่งเอาไปให้สุมาเจียว ฝ่ายสุมาเจียวครั้นเห็นแผนที่ก็มีความโกรธนักจึงว่า อ้ายเกียงอุยคนนี้เคยยกมาทำการศึกแก่เราเนือง ๆ ครั้งนี้เราจะคิดกำจัดมันเสียให้ได้
ขณะนั้นฝ่ายซุนโจยจึงว่า อันเมืองเสฉวนทุกวันนี้ พระเจ้าเล่าเสี้ยนมีใจหลงรักผู้หญิงแลเสพย์สุรามิได้ขาด เชื่อถือถ้อยคำอ้ายฮุยโฮซึ่งเปนขันทีคนหนึ่ง บัดนี้ขุนนางซึ่งมีสติปัญญาในเมืองเสฉวนนั้นมีความน้อยใจต่างคนต่างเอาตัวออกหาก ซึ่งเกียงอุยมาตั้งค่ายอยู่ตำบลหลงเสก็หวังจะให้พ้นอันตราย ขอท่านจงเร่งให้ยกทหารไปตีเอาเมืองเสฉวนเถิดเห็นจะได้โดยง่าย สุมาเจียวก็ดีใจหัวเราะแล้วจึงว่า ซึ่งท่านคิดเราก็เห็นชอบด้วย อันน้ำใจเราคิดจะไปตีเอาเมืองเสฉวนช้านานอยู่แล้ว แลบัดนี้ท่านจะเห็นผู้ใดเปนแม่ทัพคุมทหารไปตีเมืองเสฉวนได้ ซุนโจยจึงว่า ข้าพเจ้าเห็นเตงงายประกอบด้วยความคิดมาก ขอท่านจงตั้งเตงงายเปนปลัดทัพ ตั้งจงโฮยให้เปนแม่ทัพยกไป เห็นจะตีเมืองเสฉวนได้
สุมาเจียวได้ฟังดังนั้นก็เห็นชอบ จึงเรียกจงโฮยเข้ามาว่า เราจะให้ท่านเปนแม่ทัพคุมทหารไปตีเมืองกังตั๋งเห็นจะได้หรือมิได้ จงโฮยจึงว่าข้าพเจ้ารู้อยู่ว่าท่านแกล้งว่า จะให้ข้าพเจ้าไปตีเมืองกังตั๋งนั้นหาจริงไม่ ท่านจะให้ข้าพเจ้าไปตีเมืองเสฉวนดอก สุมาเจียวได้ฟังดังนั้นจึงหัวเราะแล้วว่าท่านนี้ล่วงรู้ในใจเรา บัดนี้เราจะให้ท่านยกไปตีเอาเมืองเสฉวน ท่านจะคิดทำประการใดจึงจะเอาเมืองเสฉวนได้ จงโฮยจึงว่า ซึ่งจะคิดเอาเมืองเสฉวนนั้นข้าพเจ้ารู้ท่าทางอยู่เห็นจะได้ง่าย ว่าดังนั้นแล้วจึงเอาแผนที่เมืองเสฉวนออกให้สุมาเจียวดู สุมาเจียวเห็นดังนั้นจึงว่า อันความคิดท่านนี้ควรจะเปนนายทหารผู้ใหญ่ได้ จงยกกองทัพไปบัญจบกับเตงงายตีเอาเมืองเสฉวนเถิด จงโฮยจึงว่า ซึ่งเมืองเสฉวนนั้นเปนเมืองใหญ่ จะยกกองทัพไปแต่ทางเดียวนี้เห็นไม่ได้ จำจะแยกกองทัพไปให้หลายทางจึงจะทำการเมืองเสฉวนได้
สุมาเจียวก็ตั้งจงโฮยให้เปนที่เจงไสจงกุ๋น แปลคำไทยชื่อว่าพระยาปราบทิศตวันตก จึงให้ทหารหกหัวเมืองนั้นไปด้วยจงโฮย แล้วเขียนหนังสือฉบับหนึ่งให้ไปถึงเตงงาย ให้เปนที่เจงไสจงกุ๋นเหมือนกันกับจงโฮย แลให้เกณฑ์ทหารเมืองหลงเสมาบัญจบกองทัพจงโฮยตีเมืองเสฉวนให้ได้ ครั้นจงโฮยรับตราตั้งแล้วก็คำนับลาสุมาเจียวออกมา จึงสั่งให้ทหารหกหัวเมืองไปพร้อมกันณเมืองเกงจิ๋วแลเมืองลับจิ๋วซึ่งอยู่ชายทเลนั้นให้เร่งต่อเรือรบรอไว้ให้กิตติศัพท์ลือว่าจะไปตีเมืองกังตั๋ง
ฝ่ายสุมาเจียวครั้นรู้ว่าจงโฮยให้ทหารไปตั้งต่อเรือรบอยู่ชายทเลดังนั้น จึงให้หาตัวจงโฮยเข้ามาว่า เราสิจะยกไปตีเมืองเสฉวนก็เปนทางบก บัดนี้เหตุใดท่านจึงให้ทหารต่อเรือรบเล่า จงโฮยจึงตอบว่า ซึ่งจะไปตีเมืองเสฉวนครั้งนี้ ข้าพเจ้าเห็นว่าเมืองกังตั๋งจะยกกองทัพมาช่วย ข้าพเจ้าจึงคิดอ่านต่อเรือรบหวังจะให้กิตติศัพท์ลือไปถึงเมืองกังตั๋งว่าเราจะยกมารบ ชาวเมืองกังตั๋งก็จะตระเตรียมระวังตัวหาไปช่วยเมืองเสฉวนไม่ เราจะยกไปตีเมืองเสฉวนก็จะได้ง่าย ครั้นได้เมืองเสฉวนแล้ว ข้าพเจ้าจึงจะกลับมาเอาเรือรบซึ่งทำไว้นั้นยกไปตีเมืองกังตั๋งอีกครั้งหนึ่ง สุมาเจียวได้ยินจงโฮยว่าดังนั้นก็ดีใจ จึงว่าท่านคิดการทั้งนี้เราเห็นชอบอยู่แล้ว ครั้นถึงวันกำหนดฤกษ์จงโฮยก็คำนับลาสุมาเจียวยกกองทัพไป
ฝ่ายว่าเซียวค้าเปนที่ขุนนางคนหนึ่ง เห็นจงโฮยยกกองทัพไปแล้วจึงเข้ามาว่าแก่สุมาเจียวว่า ซึ่งให้จงโฮยเปนแม่ทัพหลวงถืออาญาสิทธิ์คุมทหารยกไปตีเมืองเสฉวนครั้งนี้ ข้าพเจ้าเห็นว่าจงโฮยนี้มีใจมักกำเริบคิดการใหญ่หลวงเหลือตัวนัก ข้าพเจ้ามิเต็มใจ สุมาเจียวจึงว่าอันนํ้าใจจงโฮยนั้น แต่ก่อนเราก็รู้อยู่แล้ว เซียวค้าจึงว่า เมื่อท่านสิรู้น้ำใจจงโฮยอยู่แล้ว เหตุไรท่านจึงมิให้ขุนนางที่สัตย์ซื่อกำกับไปด้วยเล่า สุมาเจียวจึงว่า อันจงโฮยนี้ประกอบไปด้วยน้ำใจกล้าแข็งในการสงครามนัก เห็นครั้งนี้จะตีเมืองเสฉวนได้เปนมั่นคง ถ้าแลเราจะให้ขุนนางกำกับจงโฮยไปนั้น เห็นว่าจงโฮยจะเสียนํ้าใจ จะทำการสงครามมิเต็มมือ ถ้าแลได้เมืองเสฉวนแล้ว พวกทหารทั้งปวงซึ่งไปด้วยนั้นเปนชาวเมืองเรา ต่างคนต่างก็จะคิดตั้งใจเอาความชอบ จะกลับมาหาบุตรภรรยา ถึงว่าจงโฮยจะคิดขบถต่อเรา เห็นทหารทั้งปวงก็จะหาเข้าด้วยไม่ ท่านอย่าวิตกเลยแล้วจึงกำชับว่า ซึ่งถ้อยคำเราพูดดังนี้ ท่านอย่าให้เนื้อความแพร่งพรายรู้ไปถึงผู้ใดได้
ฝ่ายว่าจงโฮยยกกองทัพมาพักอยู่กลางทาง จึงเรียกนายทหารผู้ใหญ่แปดสิบเข้ามาพร้อมกันแล้วว่า บัดนี้เรายกกองทัพมาตีเมืองเสฉวนครั้งนี้ เราจะจัดทหารเปนกองหน้ากองหนึ่งสำหรับจะทำทาง ถ้าพบภูเขาขวางหน้าก็จะให้ฝ่าภูเขาไป ถ้าแม้พบแม่น้ำก็จะให้ทำสะพานข้าม อย่าให้ทหารทั้งปวงซึ่งจะไปทำการณรงค์นั้นมีความลำบากได้ ผู้ใดจะอาสาเราทำดังนี้ได้บ้าง ฝ่ายเคาหงีซึ่งเปนบุตรเคาทูจึงว่า ข้าพเจ้าจะขออาสาท่านคุมทหารเปนกองหน้าเอง ทหารทั้งปวงได้ยินเคาหงีว่าดังนั้นจึงว่ากับจงโฮยว่า อันเคาหงีคนนี้มีฝีมือกล้าแข็งนัก สมควรเปนกองหน้าอยู่แล้ว
จงโฮยจึงว่าแก่เคาหงีว่า เคาทูผู้เปนบิดาของท่านนั้นก็เปนทหารมีฝีมือเข้มแขง ครั้งนี้ท่านจงคุมทหารห้าพันเปนกองหน้าไปแผ้วปราบทางให้ทหารกองทัพเดิรโดยสดวก ท่านอุตส่าหทำราชการให้เหมือนบิดาท่านให้ได้ ถ้าแลทำราชการโลเลให้เสียท่วงที เราจะเอาโทษแก่ท่านตามอาญาศึก เคาหงีก็รับตามคำ จงโฮยครั้นจัดแจงเสร็จแล้วจึงเขียนหนังสือให้ทหารไปบอกแก่เตงงายว่าเรายกกองทัพมาแล้ว ให้ท่านเร่งยกทหารไปพร้อมกันเมืองฮันต๋งเถิด ก็ยกทหารมาตามทางเมืองเสฉวน
ฝ่ายเตงงายยกจากเขากิสานมาตั้งอยู่แดนเมืองหลงเส ครั้นได้หนังสือสุมาเจียวให้มาดังนั้น จึงให้สุมาปองยกทหารกองหนึ่งไปตั้งสกัดหนทางเมืองเสเกี๋ยงไว้ หวังมิให้มาช่วยเมืองเสฉวนได้ แล้วให้ทหารไปหาจูกัดสูเจ้าเมืองหยงจิ๋ว แลอองกิ๋นเจ้าเมืองเทียนซุย คันห่องเจ้าเมืองหลงเส เอียวหัวเจ้าเมืองกิมเสีย ทั้งสี่หัวเมืองนั้นให้เร่งยกทหารมาพร้อมกันณค่าย เราจะได้คิดราชการกะเกณฑ์ ฝ่ายหัวเมืองทั้งสี่ครั้นรู้ว่าเตงงายให้หาดังนั้น ก็เร่งกะเกณฑ์รีบมาตามถ้อยคำ
ครั้นอยู่มาวันหนึ่งเวลาดึกเตงงายนอนหลับอยู่ในค่าย ฝันว่าไปยืนอยู่บนยอดเขาสูงอันหนึ่ง แลไปดูเมืองฮันต๋งแล้วก็เห็นนํ้าพุไหลออกจากตีนเขาทีตัวเหยียบอยู่นั้น ตกใจสดุ้งตื่นขึ้น ครั้นเวลาเช้าจึงให้หาเซียวหลวนเข้ามา แล้วเล่าความฝันนั้นให้ฟัง เซียวหลวนจึงทำนายว่าฝันนี้เปนมงคล ไปตีเมืองเสฉวนครั้งนี้เห็นจะได้ แต่ว่าซึ่งเห็นน้ำพุออกจากภูเขานั้น เห็นว่าครั้งนี้ตัวท่านจะไม่ได้กลับคืนไปเมืองลกเอี๋ยง
เตงงายได้ยินเซียวหลวนทำนายฝันดังนั้น ก็มีความโกรธนิ่วหน้านิ่งอยู่มิได้ว่าประการใด พอทหารถือหนังสือมาบอกว่า จงโฮยให้เร่งยกกองทัพไปพร้อมกันณเมืองฮันต๋ง เตงงายรู้ดังนั้นก็ให้จูกัดสูคุมทหารหมื่นห้าพันยกไปตั้งสกัดต้นทางเกียงอุยไว้ มิให้เข้าไปเมืองเสฉวนได้ แล้วให้อองกิ๋นคุมทหารหมื่นห้าพันเร่งยกไปตีทัพเกียงอุยทิศข้างขวา แล้วจึงให้คันห่องคุมทหารหมื่นห้าพันยกไปตีทัพเกียงอุยทิศข้างซ้าย แล้วจึงให้เอียวหัวคุมทหารหมื่นห้าพันเปนกองหนุนตีกระหนาบเกียงอุยข้างหลัง ครั้นจัดแจงกองทัพทั้งปวงแล้ว ส่วนตัวเตงงายนั้นคุมทหารสามหมื่นยกไป
ฝ่ายทหารกองตะเวนจึงมาบอกแก่เกียงอุยว่า บัดนี้กองทัพเมืองวุยก๊กยกมาแล้ว เกียงอุยครั้นรู้ดังนั้นจึงเขียนหนังสือเปนใจความว่า บัดนี้ทหารเมืองวุยก๊กยกกองทัพมาเปนทัพใหญ่อยู่ ขอท่านจึงให้เตียวเอ๊กคุมทหารไปรักษาด่านแฮเบงก๋วน แล้วให้เลียวฮัวคุมทหารไปตั้งอยู่สะพานอิ๋มเป๋งเกี๋ยว อย่าให้ข้าศึกล่วงเข้ามาได้ อนึ่งจึงให้ทหารถือหนังสือไปเมืองกังตั๋งให้เร่งยกมาช่วย แล้วให้ทหารถือไปให้ขุนนางผู้ใหญ่ณเมืองเสฉวน
ฝ่ายพระเจ้าเล่าเสี้ยนมีความรักฮุยโฮนัก พากันเสพย์สุรามิได้ขาด ไม่นำพาที่จะออกว่าราชการ ครั้นขุนนางผู้ใหญ่เอาหนังสือเกียงอุยซึ่งบอกมานั้นเข้าไปกราบทูล พระเจ้าเล่าเสี้ยนจึงเรียกฮุยโฮมาแล้วปรึกษาว่า บัดนี้เกียงอุยบอกว่าข้าศึกเมืองวุยก๊กยกกองทัพมา เกียงอุยจะให้เราจัดแจงทหารไปรักษาด่าน ท่านจะเห็นประการใด ฮุยโฮจึงว่า ซึ่งเกียงอุยบอกข่าวราชการมาทั้งนี้จะคิดเอาความชอบใส่ตัว หาเปนจริงดังว่ามาไม่ ขอพระองค์อย่าทรงพระวิตกเลย ข้าพเจ้ารู้จักยายท้าวคนหนึ่งชื่อสูโป๋ลงผีรู้แน่นักข้าพเจ้าจะไปหามาลงดู ถ้าเท็จจริงประการใดก็จะรู้แน่ พระเจ้าเล่าเสี้ยนได้ยินก็ดีใจ จึงให้ฮุยโฮไปรับยายท้าวเข้ามาในวัง
พระเจ้าเล่าเสี้ยนเห็นยายท้าวเข้ามาถึง แล้วเสด็จออกจุดธูปเทียนคำนับ ยายท้าวรับเครื่องสังเวยแล้วสยายผมรำเพลงกระบี่ต่าง ๆ ตามวิสัยเคยทำมาแต่ก่อน ครั้นอารักษ์ลงแล้วจึงบอกแก่พระเจ้าเล่าเสี้ยนว่า เราเปนพระเสื้อเมืองท่าน ๆ ให้เชิญเรามานี้มีธุระประการใด พระเจ้าเล่าเสี้ยนจึงว่า บัดนี้มีหนังสือมาบอกว่า ข้าศึกยกมาจะตีเมืองเรานั้นจะจริงหรือมิจริงประการใด ยายท้าวจึงบอกว่า ซึ่งข้าศึกยกมานี้หามาจริงไม่ ท่านอย่าคิดวิตกเลย อันบ้านเมืองของเรานี้จะอยู่เย็นเปนสุขอยู่หาเปนอันตรายไม่ นานไปเมืองวุยก๊กจะมานบนอบแก่ท่าน ว่าดังนั้นแล้วก็ล้มลงอารักษ์ก็ออกจากตัว
พระเจ้าเล่าเสี้ยนได้ยินยายท้าวว่าดังนั้นแล้วก็ดีใจ จึงพระราชทานเสื้อผ้าให้ตามสมควร ซึ่งมีหนังสือบอกมานั้นก็ไม่เชื่อฟังมิได้คิดการสืบไปเลย ชวนฮุยโฮเสพย์สุราทุกวันมิได้ขาด ตั้งแต่เกียงอุยบอกหนังสือมาเนือง ๆ ฮุยโฮก็ปิดเสียมิได้กราบทูลพระเจ้าเล่าเสี้ยน
ฝ่ายเคาหงีซึ่งคุมทหารเปนทัพหน้าจงโฮยก็รีบยกมาถึงด่านเมืองลำเต๋ง แล้วจึงว่าแก่ทหารทั้งปวงว่า จงเร่งเข้าตีด่านนี้ให้ได้ อันเมืองฮันต๋งก็จะได้โดยง่าย ทหารทั้งปวงได้ยินเคาหงีว่าดังนั้นก็ชวนกันโห่ร้องเข้าตีด่านลำเต๋ง
ฝ่ายว่าล่อซุนครั้นรู้ว่ากองทัพเมืองวุยก๊กยกมาแล้ว ก็เร่งกะเกณฑ์ทหารถือเกาทัณฑ์ไปตั้งซุ่มอยู่ริมป๊กเกียวที่หน้าด่าน ครั้นเคาหงียกทหารล่วงเข้ามา พวกทหารกองซุ่มเห็นก็จุดประทัดสัญญาขึ้นยกออกกระหนาบรบเอาเกาทัณฑ์ระดมยิงเปนสามารถ ทหารเคาหงีไม่ทันรู้ตัวก็เสียทีแตกกระจายไปหาทัพหลวง จึงแจ้งเนื้อความแก่จงโฮยทุกประการ
จงโฮยได้ฟังดังนั้นก็คิดสงสัย จึงพาทหารม้าร้อยหนึ่งรีบเข้าไปดู ฝ่ายทหารชาวด่านเห็นม้าควบดากันตรงเข้ามาก็ยิงเกาทัณฑ์กระหนํ่าออกไป จงโฮยแลทหารทั้งปวงมิอาจต้านทานไว้ได้ก็ชักม้าถอยกลับออกมา ล่อซุนอยู่ในด่านเห็นได้ทีดังนั้นก็ขับทหารไล่ออกมาถึงตีนสะพานปลายด่าน ฝ่ายซุนไคทหารจงโฮยเห็นชาวด่านไล่รุกออกมาดังนั้นก็หลีกเข้ายืนแอบอยู่ริมทาง ได้ทีก็ยิงเกาทัณฑ์ไปถูกล่อซุนตกจากหลังม้าตาย ทหารชาวด่านก็ตกใจต่างคนต่างแตกหนี จงโฮยก็ไล่ไปพอทหารกองหลังหนุนมาพร้อมกันก็เข้าตีเอาด่านลำเต๋งได้ จงโฮยครั้นมาอยู่ในด่านนายทัพนายกองทั้งปวงมาถึงแล้วจึงว่าแก่เคาหงีว่า ตัวอาสาเราเปนกองหน้าแล้วมาทำการให้เสียทีแก่ข้าศึกดังนี้ หากว่าซุนไคแก้ไว้เราจึงไม่เปนอันตราย โทษท่านนี้ถึงตาย จึงสั่งให้ทหารเอาตัวเคาหงีไปตัดสีสะเสีย ทหารทั้งปวงจึงว่า อันเคาทูผู้เปนบิดาเคาหงีแต่ก่อนมาก็ได้ทำความชอบอยู่ ซึ่งท่านจะฆ่าเคาหงีเสียนี้ข้าพเจ้าทั้งปวงจะขอโทษไว้ครั้งหนึ่ง
จงโฮยจึงว่า ซึ่งจะขอโทษเคาหงีผู้กระทำความผิดไว้นั้นไม่ได้อาญาสิทธิ์จะเสียไป ทหารทั้งปวงผู้จะกระทำสงครามไปข้างหน้าจะเอาเยี่ยงอย่างกัน ก็ให้เอาเคาหงีไปตัดสีสะเสียบไว้ แล้วจึงให้หาซุนไคมาว่า อันความชอบของท่านครั้งนี้มากนัก จึงให้ม้าแลเกราะแก่ซุนไคปูนบำเหน็จฝีมือ แล้วจงโฮยจึงให้ลิจวนคุมทหารกองหนึ่งยกไปตีเมืองก๊กเสีย จึงให้ซุนไคไปตีเมืองฮันเสีย ส่วนตัวจงโฮยนั้นยกทหารทั้งปวงไปด่านแฮเบงก๋วน
ฝ่านหูเหยียมนายด่านแฮเบงก๋วน ครั้นรู้ข่าวว่ากองทัพยกมาจึงปรึกษาเจียวสีว่า ครั้งนี้เราจะคิดอ่านทำการต่อสู้กับข้าศึกอย่างไรจึงจะดี เจียวสีจึงว่า กองทัพเมืองวุยก๊กมาครั้งนี้เปนทัพใหญ่ ซึ่งจะออกต่อรบด้วยเขานั้นเห็นไม่ได้ จงตั้งมั่นรักษาตัวเราอยู่แต่ในค่ายเถิด หูเหยียมจึงว่า ซึ่งท่านจะให้ตั้งมั่นอยู่ในด่าน ข้าศึกจะมิรุกรานไปตีเอาเมืองฮันเสียแลเมืองก๊กเสียทั้งสองหัวเมืองนี้ได้หรือ ซึ่งท่านคิดนี้เราหาเห็นด้วยไม่ เจียวสีได้ฟังดังนั้นก็นิ่งอยู่มิได้ตอบคำ ขณะเมื่อหูเหยียมกับเจียวสีพูดกันอยู่นั้น พอทหารกองตะเวนมาบอกว่า บัดนี้กองทัพเมืองวุยก๊กตีมาถึงริมด่านแล้ว
หูเหยียมได้ยินดังนั้นก็ตกใจ จึงพาเจียวสีขึ้นไปดูบนหอรบ เห็นจงโฮยผู้แม่ทัพขี่ม้ายืนชี้แซ่ร้องมาว่า ให้ชาวด่านเร่งออกมาอยู่ด้วยเราเถิด เราจะเลี้ยงไว้เปนทหารปูนบำเหน็จจงมาก ถ้าขัดแขงมิออกมาเราตีด่านได้แล้ว จะตัดสีสะชาวด่านทั้งปวงเสีย หูเหยียมมีความโกรธนักจึงให้เจียวสีอยู่ในด่าน ส่วนตัวหูเหยียมนั้นคุมทหารสามพันโห่ร้องไล่ตีทัพจงโฮยออกมา ฝ่ายจงโฮยครั้นเห็นชาวด่านรุกออกมาดังนั้น จึงให้ทหารทั้งปวงรายกันออกเปนกอง ๆ แกล้งทำเปนแตกหนี หูเหยียมเห็นดังนั้นก็ดีใจเร่งยกทหารตีออกมา จงโฮยเห็นได้ทีก็โบกธงให้ทหารเข้าตีกระหนาบพร้อมกัน หูเหยียมมิอาจที่จะสู้ได้ก็แตกหนีเข้าในด่าน
ฝ่ายเจียวสีเห็นหูเหยียมแตกกลับมาดังนั้นจึงให้ปิดประตูด่านเสีย แล้วร้องว่ากับหูเหยียมออกไปว่า บัดนี้เราเข้าแก่ข้าศึกแล้ว ท่านอย่ากลับเข้ามาอยู่ในด่านกับเราเลย หูเหยียมเห็นเจียวสีให้ปิดประตูด่านไว้แล้วร้องว่าออกมาดังนั้นก็โกรธ จึงร้องด่าเข้าไปว่าอ้ายขบถไม่คิดถึงคุณเจ้าแผ่นดิน มึงหาเปนชาติทหารไม่ ว่าแล้วก็กลับทหารเข้าต่อสู้กับจงโฮย ครั้นเห็นทหารอิดโรยจึงทอดใจใหญ่แล้วว่า เมื่อเรามีชีวิตอยู่ได้เปนข้าพระเจ้าเล่าเสี้ยน ถ้าเราหาชีวิตไม่แล้วจะขอเปนผีอยู่ในเมืองพระเจ้าเล่าเสี้ยน ครั้นว่าดังนั้นแล้วก็เอาทวนแทงตัวเข้าตาย ทหารทั้งปวงซึ่งมาด้วยนั้นก็ชวนกันแตกหนีไปสิ้น จงโฮยก็ได้ด่านแฮเบงก๋วน เจียวสีซึ่งอยู่ในด่านนั้นก็มาเข้านบนอบอยู่ด้วยจงโฮย ๆ จึงให้เสื้อผ้าตามสมควร แล้วก็หยุดทหารพักอยู่ในด่านนั้น ครั้นเวลาดึกได้ยินเสียงอื้ออึงมาก็พากันตกใจ จงโฮยครั้นเห็นทหารตกใจดังนั้น ก็ออกมาแลดูข้างทิศเหนือแล้วแลไปข้างทิศใต้ก็มิได้เห็นปรากฎเปนอันใด จงโฮยก็คิดสงสัยในใจนัก ครั้นเวลาเช้าจงโฮยก็ขี่ม้าพาทหารร้อยหนึ่งเที่ยวไปถึงชายเขาทิศใต้แห่งหนึ่ง แลไปบนเนินเขาเห็นผงคลีขึ้นตระหลบอยู่ดังหนึ่งทหารมาตั้งอยู่ในที่นั้น จงโฮยจึงให้หานายบ้านซึ่งอยู่ชายเขานั้นมาถามว่าตำบลนี้ชื่อไร นายบ้านจึงบอกว่าเขาเตงกุนสาน แฮหัวเอี๋ยนยกกองทัพมาครั้งนั้นก็ตายในที่นี้ จงโฮยได้ยินดังนั้นก็พาทหารกลับมา ครั้นมาถึงกลางทางก็บังเกิดเปนพายุใหญ่มัดกลุ้มมาก็ตกใจ จงโฮยก็เร่งชักม้าหนีมา ครั้นเหลียวไปดูข้างหลังเห็นเปนทหารไล่ติดตามมาเปนอันมาก จงโฮยแลทหารทั้งปวงก็มีความครั่นคร้ามเร่งหนีมาลงด่านแฮเบงก๋วน จงโฮยจึงตรวจดูทหารทั้งปวงก็มาครบกันอยู่หาเปนอันตรายไม่ ทหารทั้งปวงจึงบอกแก่จงโฮยว่า ซึ่งทหารไล่ติดตามเรามาเมื่อกี้นี้ มาดินก็มีบ้างที่เหาะมาก็มีบ้างมิรู้ที่จะนับจะประมาณได้ครั้นติดตามมาทันแล้วก็หายไป หาทำอันตรายแก่ข้าพเจ้าทั้งปวงไม่ จงโฮยจึงเรียกเจียวสีมาถามว่า ที่เขาเตงกุนสานนี้มีศาลเทพารักษ์อะไรอยู่บ้าง เจียวสีจึงบอกว่าหามีศาลเทพารักษ์ไม่ มีแต่กุฎิ์ศพขงเบ้งฝังอยู่ที่นั้น
จงโฮยครั้นรู้ว่าขงเบ้งแกล้งมาหลอกหลอน ครั้นเวลาเช้าจงโฮยจึงให้เอาเครื่องเส้นไปคำนับศพขงเบ้งแล้วกลับมา ครั้นเวลาคํ่าจงโฮยนอนหลับไปจึงฝันว่า เห็นคนหนึ่งเดิรเข้ามารูปร่างนั้นใหญ่สูงหน้านั้นขาวดังสีหยกมือหนึ่งถือพัดแต่งตัวทำเพศเปนอาจารย์เดิรเข้ามาใกล้ จงโฮยลุกขึ้นคำนับถามว่าท่านนี้ชื่อไร มาหาข้าพเจ้านี้จะประสงค์อะไร คนนั้นก็ไม่บอกชื่อ ว่าเรามาได้พบท่านวันนี้เพราะจะบอกความให้รู้ว่าพระเจ้าเล่าเสี้ยนสิ้นบุญอยู่แล้ว ถ้าแลท่านได้เมืองเสฉวนก็เอนดูเถิด อย่าฆ่าอาณาประชาราษฎรเลย
จงโฮยได้ยินดังนั้นก็สะดุ้งตื่นขึ้นมารู้ว่าขงเบ้งมาเยี่ยม แล้วจึงร้องประกาศแก่ทหารทั้งปวงว่า ครั้งนี้ตัวเราตีเมืองเสฉวนได้แล้ว อย่าให้ทหารผู้ใดฆ่าฟันชาวเมือง ถ้าแลผู้ใดมิฟังเราจะประหารชีวิตผู้นั้นเสีย แล้วจึงให้เอาธงขาวเขียนอักษรว่า เราผู้จะบำรุงราษฎรทั้งปวงให้เปนสุขแล้วก็เอาไปปักไว้หน้าค่าย ฝ่ายชาวเมืองฮันต๋งเมืองกักเสียวเมืองฮันเสีย ครั้นรู้ไปว่าจงโฮยมาครั้งนี้จะบำรุงราษฎรให้เปนสุข ต่างคนต่างก็ยินดีชักชวนกันมาเข้าด้วยจงโฮยเปนอันมาก
ฝ่ายเกียงอุยซึ่งตั้งอยู่ที่ค่ายหลงเส ครั้นรู้ว่ากองทัพเมืองวุยก๊กมาใกล้เข้าแล้ว จึงเขียนหนังสือให้ทหารรีบไปให้เตียวเอ๊กแลเลียวฮัวว่า ครั้งนี้ข้าศึกยกมาประชิดเราแล้ว ให้ท่านทั้งสองนายเร่งยกมาช่วยเปนการเร็ว แล้วเกียงอุยตระเตรียมทหารยกออกไปต่อสู้ด้วยข้าศึก
ฝ่ายอองกิ๋นครั้นเห็นเกียงอุยยกกองทัพออกมาแล้ว ก็ขับม้าขึ้นไปหน้าทหาร แล้วร้องว่ากับเกียงอุยว่า ทหารพวกเรายกกองทัพมาครั้งนี้ยี่สิบทาง ทหารประมาณร้อยหมื่น ซึ่งเมืองเสฉวนนั้นเราก็ตีได้แล้ว ท่านจงเร่งมานบนอบเราเถิด ซึ่งจะมาตั้งรบอยู่ฉนี้เห็นหาบังควรไม่
เกียงอุยได้ยินดังนั้นก็มีความโกรธนัก จึงขับม้าเข้าสู้ด้วยอองกิ๋นได้ประมาณเก้าเพลงสิบเพลง อองกิ๋นสู้มิได้ก็ถอยหนี เกียงอุยเห็นดังนั้นก็เร่งให้ทหารไล่ติดตามไปทางประมาณร้อยเส้น อองกิ๋นหลบเข้าเสียข้างทาง ต้นหองคุมทหารซุ่มอยู่ก็ออกมาสกัดหน้าเกียงอุยไว้ เกียงอุยจึงร้องไปว่า ทหารฝีมือเช่นมึงนี้จะมาสู้กูที่ไหนได้ ว่าแล้วก็ขับทหารเข้าต่อรบด้วยต้นหองได้ประมาณสิบเพลง ต้นหองสู้เกียงอุยมิได้ก็ถอยหนีไปทางประมาณร้อยเส้น เกียงอุยได้ทีไล่ติดตามไปจนถึงกองทัพเตงงาย ๆ เห็นดังนั้นก็ออกไปต่อรบด้วยเกียงอุยได้สิบห้าเพลงไม่แพ้ชนะกัน
ฝ่ายอองกิ๋นแลต้นหองซึ่งแตกหลบหนีเข้าอยู่ริมทางนั้น ครั้นเกียงอุยเข้าต่อสู้อยู่กับเตงงาย ก็ให้ทหารโห่ร้องตามมาตั้งล้อมเกียงอุยไว้รบพุ่งกันเปนสามารถ เกียงอุยเห็นเหลือกำลังนักต้านทานมิได้ก็พาทหารฝ่าหนีไปเข้าค่าย ตั้งมั่นไว้มิได้ออกมาต่อสู้หวังจะคอยกองทัพข้างหลังจะยกมาช่วย
ฝ่ายม้าใช้จึงเอาข่าวมาแจ้งแก่เกียงอุยว่า บัดนี้จงโฮยยกกองทัพเข้าตีด่านแฮเบงก๋วนฆ่าหูเหยียมตาย เจียวสีนั้นสมัคเข้ากับข้าศึกยกด่านแฮเบงก๋วนให้แก่จงโฮยแล้ว ซึ่งเมืองกักเสียวแลเมืองฮันเสียนั้นรู้ว่าด่านแฮเบงก๋วนเสียแล้วก็ชวนกันเข้าแก่ข้าศึก จงโฮยได้เมืองฮันต๋งด้วยแล้ว เกียงอุยได้ฟังดังนั้นก็เสียนํ้าใจนักจะตั้งอยู่ที่นั้นมิได้ ครั้นเวลาคํ่าเกียงอุยก็เลิกทัพหนีจะไปเมืองเสฉวน ครั้นมาถึงกลางทางพบทหารกองหนึ่งตั้งสกัดอยู่ชื่อว่าเอียวหัว เกียงอุยจะไปไม่ได้ก็มีความโกรธ จึงควบม้ารำทวนเข้าต่อรบกับเอียวหัวได้สามเพลง เอียวหัวต่อสู้เกียงอุยมิได้ก็แตกหนี เกียงอุยได้ทีควบม้าไล่ยิงเกาทัณฑ์มาทั้งสามทีมิได้ถูกเอียวหัว เกียงอุยมีความขัดใจนักก็ทิ้งเกาทัณฑ์เสีย รำเพลงทวนไล่มาตามทาง พอม้าพลาดล้มลงเกียงอุยตกจากหลังม้า เอียวหัวก็ชักม้ากลับมาถึงเงื้อทวนขึ้นจะแทง พอเกียงอุยลุกขึ้นได้ปัดทันเอาทวนแทงถูกม้าเอียวหัว ๆ ชักม้าหนี เกียงอุยกลับขึ้นม้าของตัวได้จะไล่เอียวหัวมา พอเตงงายรู้ว่าเกียงอุยหนีแล้วก็เร่งติดตามมาทันเข้าที่นั้น ก็ให้ทหารต่อรบเกียงอุย ๆ เห็นเหลือกำลังที่จะต้านทาน จะหนีเข้าเมืองเสฉวนก็ไม่ได้ ก็ชักม้าลัดทางหนีคิดจะไปตีเอาเมืองฮันต๋งคืน ครั้นมาถึงกลางทางพอพบม้าใช้ควบม้ามาบอกว่า ท่านจะไปทางนี้ไม่ได้ เห็นจูกัดสูเจ้าเมืององจิ๋วซึ่งเปนทหารเมืองวุยก๊กตั้งกองสกัดอยู่สะพานอิมเปงเกี๋ยว เกียงอุยได้ยินดังนั้นก็ทอดใจใหญ่แล้วจึงว่า ข้างหน้าก็สกัดข้างหลังก็รุกเข้ามา ครั้งนี้เทพดาจะแกล้งผลาญชีวิตเรามั่นคงแล้ว เบงซุยได้ยินจึงว่า อันจูกัดสูนี้อยู่เมืององจิ๋ว บัดนี้ทิ้งเมืองไว้ยกมาทำการ ขอท่านจงเร่งลัดไปทำการตีเอาเมืององจิ๋วเถิด ถ้าจูกัดสูรู้ก็จะรีบไปเมือง แล้วเราจึงวกกลับมาตั้งอยู่ด่านเกียมโกะคิดอ่านตีเอาเมืองฮันต๋งคืนให้ได้ เกียงอุยได้ฟังดังนั้นก็เห็นด้วย จึงยกกองทัพไปตามคำเบงซุยว่า
ฝ่ายจูกัดสูครั้นม้าใช้มาบอกว่า บัดนี้มีกองทัพลัดจะไปตีเมืององจิ๋ว จูกัดสูตกใจจึงให้ทหารอยู่รักษาค่ายสองร้อยคน แล้วยกกองทัพเร่งลัดติดตามไปเมืององจิ๋ว
ฝ่ายเกียงอุยครั้นยกมาถึงทางประมาณสามร้อยเส้นแล้ว ก็คิดว่าจูกัดสูนี้เห็นว่าเราจะยกไปเมืององจิ๋ว เห็นทีจะยกลัดไปรักษาเมืององจิ๋วเปนมั่นคง ครั้นเกียงอุยคิดดังนั้นก็ยกทหารรีบกลับมาสะพานอิมเป๋งเกี๋ยวที่ค่ายจูกัดสูเก่า เห็นมีแต่ทหารรักษาค่ายอยู่ประมาณสองร้อยคน เกียงอุยก็ให้ทหารเข้าตีเอาค่ายได้ จึงให้เอาไฟเผาค่ายนั้นเสีย แล้วก็รีบยกไปตามทางเกียมโก๊ะ
ฝ่ายจูกัดสูจะไปเมืององจิ๋ว ครั้นเหลียวไปดูข้างหลังเห็นไฟไหม้ขึ้นที่ค่ายเก่าของตัว ก็เข้าใจว่าเกียงอุยทำกลลวงเผาค่ายเสีย จูกัดสูมีความโกรธนักก็มิได้ไปเมืององจิ๋ว ยกทหารกลับมาด่านอิมเป๋งเกี๋ยว เห็นค่ายไหม้เสียสิ้น ตัวเกียงอุยนั้นหนีไปได้ก็มิได้ติดตามไป จึงให้ทหารทำค่ายตั้งมั่นอยู่
ฝ่ายเกียงอุยก็ยกไปด่านเกียมโกะ ครั้นไปถึงกลางทางพบทัพเตียวเอ๊กกับเลียวฮัวสองนายก็มีความยินดีจึงเล่าให้ฟังว่า บัดนี้ข้าศึกเมืองวุยก๊กมาเปนหลายทาง ตีหัวเมืองเราได้เปนหลายหัวเมืองแล้ว แต่เราบอกหนังสือไปถึงพระเจ้าเล่าเสี้ยนให้ท่านเร่งมาช่วย เหตุใดจึงไม่เห็นท่านยกมา เตียวเอ๊กเลียวฮัวจึงบอกว่า พระเจ้าเล่าเสี้ยนทุกวันนี้ลุ่มหลงรักฮุยโฮนัก ชวนกันเสพย์สุรามิได้ขาด ไม่นำพาที่จะคิดราชการบ้านเมืองเลย ซึ่งข้าพเจ้ายกกองทัพมานี้ด้วยรู้ว่า ข้าศึกเข้าห้อมล้อมท่านไว้จึงยกมาช่วย พระเจ้าเล่าเสี้ยนหาได้สั่งให้ข้าพเจ้ามาไม่
เกียงอุยได้ฟังดังนั้นก็ขอบใจนัก จึงว่าแก่เตียวเอ๊กเลียวฮัวว่า ครั้งนี้ข้าศึกมันทำจลาจลแก่เรานัก บัดนี้เราจะไปตั้งอยู่ที่ไหนจึงจะดี เตียวเอ๊กเลียวฮัวจึงว่า ขอให้ท่านยกไปตั้งอยู่ตำบลด่านเกียมโก๊ะเถิด ข้าพเจ้าเห็นว่าภูมิฐานคับขันชอบกลดี เราจะจัดแจงซ่องสุมทหารพรักพร้อมแล้ว ได้ท่วงทีประการใดจึงจะค่อยคิดทำการตีเอาเมืองฮันต๋งคืน เกียงอุยเห็นชอบด้วยก็ยกทหารไป
ฝ่ายตังขวดนายด่านเห็นเกียงอุยยกทหารมาดังนั้น ไม่รู้ว่าเกียงอุยก็ตกใจสำคัญว่าข้าศึกยกมา ก็ตระเตรียมทหารจะออกรบ ม้าใช้เข้าไปแจ้งว่าเกียงอุยยกมาก็มีความยินดี จึงรีบออกไปต้อนรับ ต่างคนต่างคำนับกันแล้วก็พากันเข้ามา ตังขวดจึงร้องไห้บอกแก่เกียงอุยว่า บัดนี้พระเจ้าเล่าเสี้ยนนายเราเชื่อถือถ้อยคำฮุยโฮ สารวลเสพย์สุรามิได้ออกว่าราชการบ้านเมืองเลย จนเปนอันตรายถึงเพียงนี้แล้วจะคิดประการใด
เกียงอุยจึงว่า ท่านอย่าปรารมภ์ทุกข์ร้อนไปเลย ตัวเราชื่อว่าเกียงอุยยังมีชีวิตอยู่มิตาย ก็จะคิดแก้แค้นตีเอาเมืองฮันต๋งคืนให้ได้ แต่ทว่าบัดนี้เราจะซ่องสุมทหารตั้งมั่นอยู่ที่นี่ก่อนจึงค่อยคิดการสืบไป ตังขวดจึงว่า ท่านว่านี้ก็ชอบอยู่แล้ว แต่ข้าพเจ้ามีความวิตกอยู่ถึงเมืองเสฉวนนัก ด้วยข้าศึกมีใจกำเริบเห็นจะไปทำอันตรายเปนมั่นคง เกียงอุยจึงว่า ท่านปรารมภ์นี้ก็ชอบ แต่ว่าเมืองเสฉวนเปนทางกันดารมีซอกห้วยธารเขามาก ซึ่งข้าศึกจะล่วงไปทำอันตรายเห็นขัดสนอยู่ ถึงมาทว่าจะตีเมืองเสฉวนได้เราก็จะคิดไปตีคืนเอา สู้ตายมิให้น้อยหน้าแก่ทหารเมืองวุยก๊กเลย พอพูดกันสิ้นคำลงม้าใช้เข้ามาบอกว่า บัดนี้จูกัดสูยกทหารตามมาถึงท้ายด่านแล้ว
เกียงอุยได้แจ้งดังนั้นก็มีความโกรธนัก คุมทหารห้าพันรีบยกออกไปรบด้วย จูกัดสูขับทหารฟันเข้าไปเปนสามารถ ทหารจูกัดสูล้มตายลงเปนอันมาก จูกัดสูต่อสู้ด้วยมิได้ก็แตกหนีพาทหารไปตั้งค่ายอยู่ไกลด่านประมาณสองร้อยเส้น เกียงอุยมีชัยชนะเก็บได้ม้าลาแลเครื่องศัสตราวุธเปนอันมากก็ยกกลับมาด่าน
ฝ่ายจูกัดสูครั้นรู้ว่าจงโฮยยกทหารมาถึงแล้ว ก็เอาเนื้อความไปแจ้งทุกประการ จงโฮยก็โกรธจึงว่า เราได้กำชับท่านให้ตั้งสกัดทางอยู่อย่าให้เกียงอุยหนีได้ต่างหาก จะได้สั่งให้ท่านยกไปตีด่านทางก็หาไม่ เหตุใดจึงละเมิดมิได้อยู่ในบังคับแม่ทัพแม่กองทำตามลำพังใจของตัวให้เสียทหารทั้งนี้มิชอบ ก็สั่งให้ทหารเอาตัวจูกัดสูไปฆ่าเสีย ขณะนั้นอุยก๋วนนายทหารจึงว่าแก่จงโฮยว่า อันจูกัดสูคนนี้เปนคนสนิธของเตงงาย ๆ รักใคร่ได้พิททูลเสนอตั้งแต่งให้เปนขุนนาง ถึงมาทว่าทำผิดประการใดก็ดีท่านจะฆ่าเสียตามลำพังนั้นก็มิได้ ชอบจะบอกกล่าวแก่เตงงายก่อน ซึ่งท่านทำทั้งนี้รู้ถึงเตงงายก็จะน้อยใจว่าท่านดูหมิ่น จะมิผิดใจกันเสียหรือ
จงโฮยจึงว่า ตัวเราเปนแม่ทัพพระเจ้าโจฮวนก็ให้อาญาสิทธิ์มาแก่เรา ทั้งสุมาเจียวมหาอุปราชก็กำชับสั่งมาทุกประการ อย่าว่าแต่เราฆ่าจูกัดสูเสียเลย ถึงตัวเตงงายแม้ทำให้ผิดบังคับบัญชาเราก็จะฆ่าเสียเหมือนกัน ทหารทั้งปวงได้ฟังดังนั้นก็อ้อนวอนขอโทษจูกัดสูไว้ จงโฮยเห็นทหารทั้งปวงวอนขอก็ยกโทษให้มิได้ฆ่าเสีย จึงสั่งให้จำจูกัดสูบอกส่งตัวไปถึงสุมาเจียวมหาอุปราชณเมืองลกเอี๋ยง
ขณะนั้นทหารรู้กิตติศัพท์ว่าจงโฮยทำโทษจูกัดสู ก็เอาเนื้อความเข้าไปแจ้งแก่เตงงาย ๆ รู้ดังนั้นก็โกรธจึงว่า จงโฮยนี้ก็เปนขุนนางเหมือนกับเรา จะมีความชอบประการใดนักก็หาไม่ ตัวเราก็ออกมาสู้ยากอยู่รักษาด่านทางมีความชอบยิ่งกว่าจงโฮยอีก จงโฮยได้เปนแม่ทัพออกมาครั้งเดียวนี้ตั้งตัวเปนใหญ่มีใจกำเริบทำราชการมิได้คิดไว้หน้าเราเลย เตงต๋งผู้บุตรรู้ว่าบิดาโกรธจึงห้ามว่า การผิดพลั้งแต่เพียงนี้ควรจะอดเสียเอาราชการก่อน แม้บิดามิดับความโกรธพยาบาทในท่ามกลางสงครามนี้ก็จะเสียราชการไป ถ้าสำเร็จราชการศึกแล้ว จึงค่อยว่ากล่าวกันตามประเพณีเถิด
เตงงายได้ฟังบุตรห้ามก็เห็นชอบด้วย จึงพาทหารประมาณสิบสี่สิบห้าคนขึ้นม้ารีบไปถึงค่ายจงโฮย ๆ ก็แจ้งว่ามาโดยปรกติ จึงออกมารับเอาเข้าไปในค่าย ต่างคนต่างคำนับกันตามประเพณี แล้วเตงงายจึงว่า ครั้งนี้ท่านมาทำการตีได้เมืองฮันต๋ง ก็เปนความชอบใหญ่หลวงนัก ทแกล้วทหารทั้งปวงก็ชวนกันสรรเสริญปัญญาความคิดของท่านมาก ขอท่านได้คิดอ่านทำการต่อไปตีเอาด่านเกียมโกะให้ได้ จงโฮยจึงถามว่า ความคิดของท่านจะให้ตีเอาด่านเกียมโกะนั้น จะทำประการใด
เตงงายจึงว่า ข้าพเจ้านี้สติปัญญาน้อย จะคิดอ่านทำการขัดสนอยู่ ข้าพเจ้าจะพึ่งปัญญาความคิดของท่านอีก จงโฮยมิฟังเฝ้าถามถึงสามครั้งสี่ครั้ง เตงงายขัดมิได้จึงบอกว่า ข้าพเจ้าเห็นว่าจะไปตีเมืองเสฉวนนี้ มีทางเข้าไปเปนหลายทางอยู่ ขอให้ท่านแต่งทหารกองหนึ่งยกไปทางตกหยง ล่อกองทัพเมืองเสฉวนไว้ให้เห็นเปนว่าจะตีเข้าไปทางนั้น เล่าเสี้ยนก็จะแต่งกองทัพออกมารับเรา ฝ่ายเกียงอุยรู้ก็จะทิ้งด่านเสีย เพราะเห็นว่าเรายกล่วงมาทางนี้ก็จะมาช่วยกัน ท่านจงแต่งทหารกองหนึ่งให้ยกลอบไปทางอิมเป๋ง ชิงเอาด่านเกียมโกะก็เห็นจะได้โดยสดวก ถ้าได้ด่านเกียมโกะแล้ว ด่านทั้งปวงก็จะสำเร็จโดยเร็ว
จงโฮยได้ฟังดังนั้นก็ทำเปนยินดี จึงว่าถ้าฉนั้นท่านยกทหารล่วงเข้าไปทางอิมเป๋งก่อนเถิด เราจะตั้งรออยู่ที่นี่ก่อน แม้ท่านฉุกเฉินประการใด เราจึงจะยกทหารอุดหนุนไปช่วยให้ทันที เตงงายได้ฟังจงโฮยว่าดังนั้นคำนับแล้วก็ลาออกมา
ฝ่ายจงโฮยเห็นเตงงายออกไปแล้วจึงว่าแก่ทหารทั้งปวงว่า คนทั้งปวงสรรเสริญเตงงายว่ามีปัญญาความคิดมากนั้น แต่ก่อนเราคิดว่าจริง มาบัดนี้เราเห็นเตงงายคิดอ่านทำการทั้งปวงดังหนึ่งคนโง่หาปัญญามิได้ ทหารทั้งปวงจึงถามว่าเหตุใดท่านจึงมาว่าดังนี้ จงโฮยจึงบอกว่า ทางอิมเป๋งนั้นเปนซอกเขาคับแคบจำเพาะนัก จะเดิรกองทัพก็ขัดสน ควรหรือเตงงายคิดอ่านจะยกทหารเข้าไปทางอิมเป๋งเหมือนเดิรในจั่น แม้ข้าศึกจะยกมาสกัดทางไว้มิมากแต่สักร้อยคนก็มิอาจจะหักออกมาได้ ทหารทั้งปวงก็จะอดเข้าตาย นี้หรือนับถือเตงงายว่ามีปัญญา ถ้ามีความคิดจริงเหมือนเขาว่า ที่ไหนเตงงายจะเจรจาฉนี้เล่า อันความคิดของเราซึ่งจะเข้าไปตีเมืองเสฉวนครั้งนี้ จะยกพลทหารเดิรตามทางใหญ่มิพักไปทางน้อยให้ลำบาก จะเอาเมืองเสฉวนให้จงได้ ว่าแล้วก็สั่งทหารทั้งปวงให้ทำบันไดแล้วจัดแจงการพร้อมไว้
ฝ่ายเตงงายเดิรมาตามทางจึงถามทหารทั้งปวงว่า เราเข้าไปเจรจาด้วยจงโฮยเมื่อตะกี้ท่านยังเห็นกิริยาอาการจงโฮยนั้นยำเกรงนับถือความคิดของเราอยู่หรือ ทหารจึงบอกว่า ข้าพเจ้าพิเคราะห์ดูท่วงทีจงโฮยเมื่อสนทนาอยู่กับท่านนั้นเห็นไม่เชื่อถือ แต่ทว่าเกรงใจก็ซังตายรับแต่ปากดอก เตงงายจึงว่า จงโฮยนี้สำคัญว่าเราจะตีเอาเมืองเสฉวนมิได้ จึงดูหมิ่นประมาทเรา ๆ จะอุตส่าห์ทำการแก้ไขตีเอาให้จงได้ ครั้นเตงงายมาถึงค่ายแล้วก็ให้ตระเตรียมทหารทั้งปวงพร้อมทุกหมวดทุกกอง ก็รีบยกไปทั้งกลางวันกลางคืน
จงโฮยรู้ว่าเตงงายยกไปก็หัวเราะ ว่าซึ่งเตงงายจะยกไปตีเอาเมืองเสฉวนนั้นเราไม่เห็นที่จะสำเร็จเลย ครั้นเตงงายยกมาทางประมาณหกร้อยเส้น ถึงปากทางซึ่งเข้าไปในทางอิมเป๋งจึงให้พักทหารอยู่ แล้วบอกหนังสือไปแจ้งแก่สุมาเจียวณเมืองลกเอี๋ยงตามข้อราชการ จึงให้ประชุมทหารทั้งปวงพร้อมกันแล้วว่า บัดนี้เราจะยกลอบเข้าไปตีเอาเมืองเสฉวน ท่านทั้งปวงจงอุตส่าห์ทำการอย่าได้เกียจคร้าน แม้นสำเร็จการแล้วก็จะมีความชอบเปนอันมาก อนึ่งก็จะปรากฎชื่อเสียงไปภายหน้า ผู้ใดจะเปนใจด้วยเราบ้าง ทหารทั้งปวงต่างคนรับคำว่าข้าพเจ้าจะขอทำการอาสาท่านกว่าจะสิ้นชีวิต ถึงจะตายก็มิได้อาลัยเลย
เตงงายได้ฟังดังนั้นก็ยินดี จึงให้เตงต๋งผู้บุตรคุมทหารห้าพัน ให้มีขวานแลสิ่วครบมือพากันยกไปเปนกองหน้าสำหรับชำระหนทาง สั่งกำชับว่าที่ใดลุ่มให้เกลี่ยถมเสียให้ราบ แลทำสะพานเดิรให้สดวก อนึ่งศิลาฉง้อนขวางหนทางอยู่ก็ให้เอาเพลิงสุมชำระเสียอย่าให้กีดขวางอยู่ได้ ครั้นให้กองชำระทางไปแล้ว ก็ให้ทหารสามหมื่นเอาเข้าตากใส่ไถ้คาดเอว มีเชือกสำหรับจะหน่วงขึ้นเขาแลลงห้วยทุกคนพร้อมแล้วก็รีบยกไป จึงให้ตั้งค่ายเปนระยะกันทางสองร้อยเส้นมีค่ายลูกหนึ่ง เกณฑ์ทหารรักษาเสมอค่ายละสามพันคนทุกตำบล แลเตงงายยกมาทางอิมเป๋งครั้งนั้นได้ยี่สิบวัน สงัดเสียงผู้คนทั้งปวง ได้ยินแต่เสียงนกร้องในป่า แต่ตั้งค่ายเรียดมาตามระยะทางนั้นจนเหลือทหารตามอยู่แต่สองพันคน
ครั้นมาถึงเขาแห่งหนึ่งชื่อมอเทียนเนียสูงกว่าสูงนัก จะขี่ม้าขึ้นไปมิได้ ทหารทั้งปวงก็ลงจากม้าชักบังเหียนเสียสิ้น ชวนกันปีนขึ้นไปแต่ตัวเปล่า เตงงายเห็นทหารกองหน้าซึ่งไปชำระทางนั้นนั่งร้องไห้อยู่ จึงให้หามาถามว่าท่านร้องไห้ด้วยอันใด ทหารจึงบอกว่า ซึ่งข้าพเจ้าชำระทางมาแต่หลังนั้นก็พอกำลังทำมาได้ แต่ต่อไปข้างหน้านี้มีเขาเปนชงักตรงลงไปเห็นสุดกำลังที่ชำระได้ ข้าพเจ้าทั้งปวงจึงนั่งร้องไห้อยู่
เตงงายจึงบอกว่า เราอุตส่าห์ทำความเพียรมาถึงเจ็ดพันเส้น จวนจะได้ความชอบอยู่แล้ว ควรหรือท่านทั้งปวงจะมาละความเพียรเสียเล่า ไปอีกหน่อยหนึ่งก็จะถึงเมืองอิวกั๋ง เราทั้งหลายก็จะได้ความสุขดอก จงอุตส่าห์เพียรทำไปสักหน่อยเถิด ถึงมาทว่าหนทางเปนหน้าผาโตรกชงักอยู่ก็ดี เราจะเอาเชือกสายห้อยต่อลงไปให้จงได้ ทหารทั้งปวงได้ฟังดังนั้นก็ชวนกันยกไป ครั้นถึงหน้าผาเปนชงักก็เอาอาวุธผูกเชือกหย่อนลงไปก่อน แล้วทหารทั้งปวงก็ยุดเชือกห้อยตัวลงมา ครั้นพร้อมกันแล้วก็ยกไปทางประมาณสามสิบเส้น เห็นค่ายลูกหนึ่งตั้งอยู่ที่ปากทาง จึงถามชาวบ้านป่าว่าค่ายผู้ใด
ชาวบ้านป่าจึงบอกว่า ค่ายอันนี้เมื่อขงเบ้งยังไม่ตายนั้นมาตั้งไว้ เกณฑ์ให้ทหารรักษาอยู่พันหนึ่ง บัดนี้พระเจ้าเล่าเสี้ยนให้เลิกทหารกลับไปเสีย เตงงายแจ้งดังนั้นจึงว่า ขงเบ้งนี้มีปัญญาสามารถนัก ถ้าเราได้เปนศิษย์ขงเบ้งแล้ว แม้นเราจะทำการสงครามมิได้กลัวผู้ใดเลย เปนบุญของเราหนักหนาเผอิญให้พระเจ้าเล่าเสี้ยนเลิกทหารไปเสีย ถ้าทหารทั้งปวงยังรักษาอยู่ตามบังคับของขงเบ้ง ที่ไหนเราทั้งนี้จะมีชีวิตอยู่ ก็จะพากันตายเสียสิ้น ทีนี้สมความปราถนาเราแล้ว เมืองอิวก๊กก็จะไม่พ้นมือเรา เข้าปลาอาหารในตำบลนั้นก็บริบูรณ์ นัก เราจะรีบไปตีอย่าให้ทันรู้ตัว ครั้นปรึกษาแก่ทหารทั้งปวงแล้วก็ยกไป
ฝ่ายม้าเชียวเจ้าเมืองอิวตั๋งตั้งแต่แจ้งว่าเมืองฮันต๋งเสียแก่ข้าศึกแล้ว ก็ตระเตรียมทหารซักซ้อมอยู่มิได้ขาด ครั้นอยู่มาวันหนึ่งเวลาเย็นฝึกทหารแล้วกลับเข้ามาเสพย์สุรากับภรรยา ๆ บอกว่าทหารเมืองวุยก๊กยกมาตีเอาเมืองฮันต๋งได้แล้ว ตัวท่านเปนเจ้าเมืองเหตุใดมิคิดอ่านที่จะป้องกันบ้านเมืองเลย จึงมาประมาทเสพย์สุราเล่นตามสบายใจฉนี้ ม้าเชียวจึงว่า ตัวเราเปนแต่เจ้าเมืองเล็กน้อยจะปรารมภ์ไปไย อันกองทัพเมืองวุยก๊กนั้นจะไม่มาทางนี้ ด้วยเปนทางน้อยมีซอกเขาคับขันนัก ถ้าจะยกมาจริงก็จะมาทางใหญ่ อันทางใหญ่นั้นเล่า เกียงอุยก็ยกทหารไปรักษาอยู่ที่ไหนจะมาได้ แลบัดนี้พระเจ้าเล่าเสี้ยนก็โลเลเชื่อถือถ้อยคำฮุยโฮ มิได้เอาใจใส่กิจราชการบ้านเมืองแล้ว ก็ต้องการอันใดเราจะขวนขวายทำราชการให้เหนื่อยตัว แม้ทหารเมืองวุยก๊กตีเข้ามาได้เราก็จะเข้านอบน้อมเสียเอาความสุข จะเปนข้าผู้ใดก็กินเข้าเหมือนกัน
ภรรยาม้าเชียวได้ฟังดังนั้นก็โกรธ ถ่มเขฬะลงตรงหน้าแล้วด่าว่า มึงนี้เสียแรงเกิดมาหาความกตัญญูต่อเจ้าไม่ กินเบี้ยหวัดผ้าปีเสียเปล่ามิได้รักษาเจ้า ประสงค์จะเอาแต่ความสุขใส่ตัว ใครจะนับว่าดี ม้าเชียวได้ฟังภรรยาว่าก็อดสูแก่ใจก้มหน้านิ่งอยู่ พอทหารเข้ามาบอกว่า บัดนี้เตงงายคุมทหารสองพันตีเข้ามาถึงกลางเมืองแล้ว ม้าเชียวได้ฟังดังนั้นก็ตกใจ จะจัดแจงทหารออกสู้รบไม่ทันที่ ก็ออกไปนบนอบเตงงายแล้วร้องไห้ว่า ข้าพเจ้าคอยหาท่านอยู่ช้านานแล้ว ได้ยินข่าวว่าจะมาแล้วก็หายไป บัดนี้ท่านมาถึงแล้ว ข้าพเจ้าก็จะพาทหารทั้งปวงเข้ามาอยู่ด้วยท่าน เตงงายก็มีความยินดีจึงรับคำนับม้าเชียวตามประเพณ อยู่สักครู่หนึ่งทหารจึงมาบอกแก่ม้าเชียวว่า ภรรยานั้นผูกฅอตายเสียแล้ว เตงงายจึงถามม้าเชียวว่าเหตุประการใดจึงผูกคอตาย ม้าเชียวก็บอกเนื้อความแก่เตงงายตามจริงทุกประการ
เตงงายแจ้งดังนั้นก็ว่า หญิงคนนี้สัตย์ซื่อหาผู้ใดเสมอมิได้ จึงให้เงินทองไปแต่งการศพตามสมควร ครั้นรุ่งขึ้นเตงงายก็ตั้งให้ม้าเชียวคุมทหารเปนกองหน้านำทางยกเข้ามาเมืองปวยเสีย ขุนนางทั้งปวงก็ชวนกันออกคำนับเตงงายสิ้น เตงงายได้กำลังมากก็ตั้งอยู่ปราบปรามอาณาประชาราษฎรในเมืองปวยเสีย
ฝ่ายทหารแตกหนีได้นั้นก็เข้าไปแจ้งแก่พระเจ้าเล่าเสี้ยนณเมืองเสฉวน พระเจ้าเล่าเสี้ยนก็ตกใจจึงปรึกษาด้วยฮุยโฮ ฮุยโฮจึงทูลว่า ข่าวราชการนี้หาจริงไม่ เปนแต่กิตติศัพท์ลือกันก็เอาพิททูลดอก ถ้าพระองค์จะให้รู้ตระหนักว่าจริงแลเท็จ ข้าพเจ้าจะไปหายายท้าวมาลงผีให้พิเคราะห์ดู พระเจ้าเล่าเสี้ยนก็เชื่อ ฮุยโฮจึงให้คนไปหายายท้าว คนใช้กลับมาแจ้งว่ายายท้าวหนีไปแล้ว ขณะนั้นพระเจ้าเล่าเสี้ยนก็ยิ่งมีความวิตกนัก เสด็จออกว่าราชการเห็นขุนนางทั้งปวงหน้าตาเสร้าหมองอยู่ทุกคน อนึ่งหนังสือบอกก็เนื่องมาแต่ทิศเหนือทิศใต้ทุกวันมิได้ขาด พระเจ้าเล่าเสี้ยนก็หารือด้วยขุนนางทั้งปวง ๆ มิรู้ที่จะคิดประการใด
ขับเจ้งจึงทูลว่า ข่าวราชการก็จวนตัวฉนี้แล้ว พระองค์จะนิ่งอยู่มิได้ ขอให้หาจูกัดเจี๋ยมเข้ามาปรึกษาด้วยเถิด เห็นจะคิดอ่านป้องกันราชศัตรูได้ พระเจ้าเล่าเสี้ยนก็เห็นชอบด้วยจึงให้ขับเจ้งออกไปหาตัวจูกัดเจี๋ยม แลจูกัดเจี๋ยมคนนี้เปนบุตรของขงเบ้งเกิดด้วยนางอุ๋ยซี ๆ นี้รูปชั่วตัวดำหน้าออกฝี มีลักษณวิปริต ทั้งกายจะหางามสักสิ่งหนึ่งก็มิได้ แต่ทว่ามีปัญญาพาทีหลักแหลม รู้วิชาการในแผ่นดินแลอากาศ ขงเบ้งเห็นดังนั้นจึงเลี้ยงเปนภรรยาได้บอกศิลปศาสตร์ทั้งปวงให้นางนั้นเปนอันมาก ครั้นขงเบ้งถึงแก่ความตายก็เปนหม้ายอยู่
พระเจ้าเล่าเสี้ยนนั้นมีความเอ็นดูจูกัดเจี๋ยมมาแต่น้อย เห็นว่ามีสติปัญญาเหมือนขงเบ้งผู้บิดาจึงยกพระราชบุตรีให้ จูกัดเจี๋ยมได้เปนที่มหาอุปราชแทนขงเบ้ง ครั้นพระเจ้าเล่าเสี้ยนเชื่อฟังถ้อยคำฮุยโฮว่าราชการฟั่นเฟือนไปก็มีความน้อยใจแกล้งบอกป่วยเสีย มิได้เข้ามาเฝ้าพระเจ้าเล่าเสี้ยนเปนช้านาน พอขับเจ้งรับสั่งออกมาหาตัวจึงเข้ามาเฝ้า พระเจ้าเล่าเสี้ยนเห็นจูกัดเจี๋ยมเข้ามาก็ทรงพระกรรแสงบอกว่า บัดนี้เตงงายคุมทหารยกมาตีเอาเมืองปวยเสียได้แล้ว เห็นจะยกเข้ามาทำอันตรายแก่เราเปนมั่นคง ขอท่านได้เอ็นดูออกมาช่วยทำการคิดอ่านกำจัดศัตรูเสียช่วยเอาชีวิตไว้ครั้งนี้เถด
จูกัดเจี๋ยมได้ฟังดังนั้นก็ร้องไห้ จึงทูลว่าเมื่อพระราชบิดาของพระองค์ยังมีพระชนม์อยู่ก็มีพระคุณอยู่แก่บิดาข้าพเจ้า เมื่อบิดาข้าพเจ้าจะถึงแก่ความตายก็ได้สั่งไว้ให้ช่วยทำนุบำรุงแผ่นดินสืบไป ข้าพเจ้าก็คิดอยู่ที่จะสนองพระคุณพระองค์ อันราชการครั้งนี้พระองค์อย่าวิตกเลย ข้าพเจ้าจะขออาสาไปกำจัดข้าศึกเสียให้ได้ พระเจ้าเล่าเสี้ยนได้ฟังจูกัดเจี๋ยมก็มีความยินดี จึงให้กะเกณฑ์ทหารให้แก่จูกัดเจี๋ยมเจ็ดหมื่น จูกัดเจี๋ยมก็คำนับลาออกมาจัดแจงทหารทั้งปวง จึงตั้งให้จูกัดสงผู้บุตรอายุได้สิบเก้าปี มีฝีมือเข้มแข็งเปนกองหน้า ครั้นได้ฤกษ์แล้วก็ยกกองทัพออกจากเมืองเสฉวน
ฝ่ายเตงงายครั้นได้เมืองปวยเสียแล้ว ก็ให้คนรีบไปเร่งทหารซึ่งตั้งค่ายรายทางอยู่มาพร้อมกัน จึงให้ม้าเชียวทำแผนที่เมืองเสฉวนให้ดู ครั้นเห็นแผนที่ก็ตกใจ จึงว่าทางจะเข้าไปแต่เมืองปวยเสียนี้กว่าจะถึงเมืองเสฉวนถึงพันหกร้อยเส้น แล้วเปนซอกห้วยธารเขามาก ถ้าทหารเมืองเสฉวนยกออกมาต้านทานปิดปากทางไว้ เกียงอุยยกมาตีกระหนาบหลังเข้าเราจะมิเสียท่วงทีหรือ คิดฉนั้นแล้วจึงแต่งให้สุม่อเตงจ๋งคุมทหารกองหนึ่งยกรีบเข้าไปตีเมืองกิมก๊ก แล้วกำชับว่าถ้าทหารเมืองเสฉวนจะยกมาช่วยก็ดี ท่านทั้งสองอย่าให้เสียราชการ เราจะยกทหารหนุนไปช่วย
ครั้นสุม่อเตงจ๋งยกมาใกล้ถึงเมืองกิมก๊ก พบกองทัพจูกัดเจี๋ยมยกสวนออกมา มีธงขาวปักอยู่บนเกวียนจารึกอักษรว่าขงเบ้งมหาอุปราช แล้วเห็นรูปขงเบ้งอยู่บนเกวียนถือพัดขนนกป้องหน้าทำกิริยาเปนทีอาจารย์ก็ตกใจ สำคัญว่าเปนขงเบ้งจริง จึงว่าแก่ทหารทั้งปวงว่า ขงเบ้งยังอยู่ยกออกมาฉนี้ ที่ไหนเราจะสู้ได้ จะพากันมาตายเสียสิ้นแล้ว ว่าเท่านั้นก็พาทหารกลับถอยหลังมา จูกัดเจี๋ยมเห็นได้ทีก็ขับทหารไล่ติดตามฆ่าฟันไป ทหารสุม่อแลเตงจ๋งล้มตายเปนอันมาก ตื่นแตกร่นไปเปนอลหม่าน พอเตงงายยกหนุนมาทันเข้ารบพุ่งต้านทานไว้ ทหารทั้งสองฝ่ายก็รอกันอยู่
เตงงายจึงถามสุม่อกับเตงจ๋งว่า ท่านทั้งสองมิทันที่จะได้รบพุ่ง เหตุใดจึงพาทหารพ่ายลงมา สุม่อกับเตงจ๋งบอกว่า ข้าพเจ้ายกไปเห็นขงเบ้งขี่เกวียนยกออกมาก็ตกใจ จึงกลับหลังมาจะแจ้งแก่ท่าน เตงงายจึงว่าถึงขงเบ้งยังมิตาย ก็จะกลัวอันใดแก่ฝีมือขงเบ้ง ท่านพากันมาทำให้ข้าศึกได้ทีเสียทหารเปนอันมากฉนี้มิชอบ ก็สั่งทหารให้เอาตัวไปฆ่าเสีย ทหารทั้งปวงก็ช่วยกันอ้อนวอนขอโทษไว้
เตงงายจึงสั่งให้คนไปสืบดู คนไปสืบดูกลับลงมาบอกว่า ซึ่งยกกองทัพมาบัดนี้คือจูกัดเจี๋ยมเปนบุตรของขงเบ้ง อันขี่เกวียนมานั้นมิใช่ตัวขงเบ้ง เปนรูปหุ่นทำให้เหมือนดอก เตงงายแจ้งดังนั้นก็ตกใจจึงปรึกษาแก่ทหารทั้งปวงว่า ในเมืองเสฉวนนี้จูกัดเจี๋ยมบุตรขงเบ้งยังมีอยู่ ปัญญาพาทีหลักแหลมแต่งกลล่อลวงฆ่าทหารเราตายเสียเปนอันมาก แม้จะมิคิดทำการกำจัดเสียบัดนี้ที่ไหนเราจะทำการได้ตลอด
คูปุนที่ปรึกษาจึงว่า ซึ่งท่านจะทำการรบพุ่งกับจูกัดเจี๋ยม ๆ ก็เปนบุตรของขงเบ้งมีปัญญาหลักแหลม ทั้งฝีมือก็เข้มแข็ง เห็นจะลำบากแก่ทหารนัก ขอให้ท่านมีหนังสือไปปลอบโยนเกลี้ยกล่อมจูกัดเจี๋ยมเสียเถิด เห็นจะได้เมืองเสฉวนโดยสดวก เตงงายก็เห็นด้วย จึงแต่งหนังสือฉบับหนึ่งใช้ให้คนถือไปถึงจูกัดเจี๋ยม จูกัดเจี๋ยมฉีกผนึกออกอ่านดูเปนใจความว่า เราผู้ชื่อว่าเตงงายเปนที่เจงไสจงกุ๋นให้มาถึงท่าน ด้วยเราทำราชการมาแต่ก่อนตราบเท่าบัดนี้ จะเห็นผู้ใดมีปัญญากว้างขวางหลักแหลมเหมือนหนึ่งมหาอุปราชบิดาของท่านหามิได้ แลเมื่ออยู่ในเขาโงลังกั๋งนั้นได้ทำนายไว้ว่า ในประเทศเมืองจีนนี้จะมีเจ้าแผ่นดินเปนสามก๊ก ภายหลังจึงมีความอุตส่าห์กระทำราชการได้เมืองเกงจิ๋ว แล้วมาตั้งภูมิฐานเปนใหญ่อยู่ในเมืองเสฉวนนี้เล่า ก็ต้องด้วยคำของบิดาท่านทำนายไว้ทุกประการ บัดนี้บิดาท่านก็หาบุญไม่แล้ว ถึงกำหนดแผ่นดินจะเกิดจลาจลสาปสูญไปทุกวัน พระเจ้าโจฮวนทราบพระทัยจึงให้เรายกกองทัพมากำจัดราชศัตรูเสีย เมืองเสฉวนก็เห็นจะได้แก่เรามั่นคงเหมือนอยู่ในเงื้อมมือ เหตุไฉนตัวท่านมิได้เอาปัญญาพิจารณาดูเลย จะขืนมานะขัดแข็งแผ่นดินไว้ฉนี้ก็หาต้องการไม่ ถ้าท่านคิดอ่านมานบนอบเสียแก่เรา ๆ ก็จะช่วยทำนุบำรุงกราบทูลพระเจ้าโจฮวนให้ตั้งท่านเปนหลงเสอ้องจะมิดีกว่าหรือ
ครั้นจูกัดเจี๋ยมแจ้งดังนั้นก็โกรธฉีกหนังสือทิ้งเสียในทันใด แล้วสั่งให้ทหารตัดสีสะผู้ถือหนังสือนั้นเสีย จึงให้บ่าวซึ่งตามมานั้นเอาสีสะคืนไปให้แก่เตงงาย ๆ เห็นดังนั้นก็โกรธ จึงให้อองกิ๋มกับตันหองสองนายคุมทหารเปนกองหลังก็ยกทหารรีบขึ้นไปจะรบกับจูกัดเจี๋ยม ครั้นจูกัดเจี๋ยมแจ้งว่าเตงงายคุมทหารมาร้องท้าทายถึงหน้าค่าย ก็ยกทหารออกรบกับเตงงายได้ประมาณสิบเพลง เตงงายทำเสียทีหนีมา จูกัดเจี๋ยมได้ทีก็ขับทหารไล่ตามไปทางประมาณร้อยเส้น ทหารเตงงายซึ่งตั้งซุ่มอยู่นั้นก็ยกกระหนาบตีออกมาข้างทาง จูกัดเจี๋ยมเหลือกำลังทานมิได้ก็พาทหารแตกกลับมาเข้าตั้งมั่นอยู่ในเมืองกิมก๊ก เตงงายก็ยกทหารเข้าล้อมเมืองไว้เปนสามารถ จูกัดเจี๋ยมเห็นเสียทีจึงแต่งหนังสือฉบับหนึ่งให้แพโทลอบถือไปถึงพระเจ้าซุนฮิวณเมืองกังตั๋งขอกองทัพมาช่วย
พระเจ้าซุนฮิวแจ้งในหนังสือแล้ว จึงปรึกษาด้วยขุนนางทั้งปวงว่า ถ้าเมืองเสฉวนเปนอันตรายเมืองกังตั๋งจะตั้งอยู่ไม่ได้ เห็นจะได้ความเดือดร้อน จำจะยกกองทัพไปช่วยเมืองเสฉวนจึงจะชอบ ครั้นปรึกษาเสร็จแล้วพระเจ้าซุนฮิวก็ให้เกณฑ์กองทัพเปนห้าหมื่น ตั้งให้ซุนฮีเปนทัพหน้าให้เตงฮองเปนทัพหลวงคุมทหารไปช่วยเมืองเสฉวน แยกกันเดิรเปนสองทาง
ฝ่ายจูกัดเจี๋ยมตั้งมั่นรับทัพเตงงาย คอยทหารเมืองกังตั๋งอยู่เปนหลายวันเห็นยังมิมาถึง จึงปรึกษาด้วยนายทัพนายกองทั้งปวงว่า ซึ่งเราตั้งมั่นอยู่มิได้ออกรบพุ่งทหารเตงงายก็จะมีใจกำเริบนัก จำจะยกทหารออกรบฟังกำลังดูอีกครั้งหนึ่งก่อน ครั้นปรึกษาเสร็จแล้วก็ตั้งให้จูกัดสงกับเตียวจุ๋นอยู่รักษาเมือง จูกัดเจี๋ยมก็คุมทหารสามพันให้เปิดประตูเมืองทั้งสามด้านยกออกมารบด้วยเตงงาย ๆ เห็นดังนั้นก็แกล้งถอยทัพทำเสียทีออกมา จูกัดเจี๋ยมก็ขับทหารไล่โจมฟันติดตามไป
ฝ่ายกองทัพเตงงายซึ่งตั้งซุ่มอยู่ เห็นจูกัดเจี๋ยมไล่ล่วงขึ้นไป ได้ทีก็จุดประทัดสัญญาขึ้น ทหารทั้งปวงก็ยกเข้าล้อมกองทัพจูกัดเจี๋ยมโดยรอบ ยิงเกาทัณฑ์ระดมมาถูกทหารจูกัดเจี๋ยมล้มตายเปนอันมาก จูกัดเจี๋ยมก็ขี่ม้าไล่ฝ่าฟันทหารเตงงายหักจะออกมา เตงงายก็ขับทหารเข้าตลุมบอนยิงเกาทัณฑ์มาถูกม้าจูกัดเจี๋ยมล้มลง จูกัดเจี๋ยมตกลงจากม้าจึงร้องว่า ตัวเราเปนชายชาติทหาร ถึงมาทว่าสิ้นกำลังลงฉนี้แล้วก็ดีมิย่อท้อคำนับต่อข้าศึก สู้ตายจะเอาชีวิตสนองคุณเจ้าให้ปรากฎไปภายหน้า ว่ายังมิทันขาดคำพอทหารเตงงายวิ่งกรูเข้ามาจะจับเอาตัว จูกัดเจี๋ยมก็ชักกระบี่ออกเชือดฅอตายเสียในทันใด ฝ่ายจูกัดสงผู้บุตรขึ้นรักษาหน้าที่อยู่บนกำแพงเมือง แลเห็นบิดาถึงแก่ความตายฉนั้นก็โกรธ ใส่เกราะจับทวนขึ้นม้าจะออกมา ทหารทั้งปวงช่วยกันห้ามปรามก็มิฟัง จูกัดสงก็ขี่ม้าฝ่าฟันทหารเตงงายออกมาด้วยสามารถความโกรธ ทหารทั้งปวงเห็นจูกัดสงฝ่าทหารออกมาดังนั้น ก็ขับทหารหนุนออกไปช่วยเปนหลายนาย ทหารเตงงายก็ช่วยกันห้อมล้อมเข้าไว้ได้พันหนึ่ง จูกัดสงแลทหารซึ่งตามออกไปนั้นตกม้าลงถึงแก่ความตายสิ้น เตงงายได้ทีก็ยกทหารกรูเข้าไปในเมืองกิมก๊ก ทหารทั้งปวงซึ่งเหลืออยู่นั้นก็เข้านบนอบด้วยเตงงาย ๆ ก็ปูนบำเหน็จรางวัลทหารตามความชอบ แล้วคิดถึงจูกัดเจี๋ยมพ่อลูกว่ามีความสัตย์ซื่อ จึงให้เอาศพไปฝังไว้ในที่อันสมควร
ฝ่ายพระเจ้าเล่าเสี้ยนแจ้งว่าจูกัดเจี๋ยมพ่อลูกตาย เมืองกิมก๊กนั้นก็เสียแล้ว จึงให้หาขุนนางเข้ามาปรึกษา ขุนนางทั้งปวงจึงทูลว่า บัดนี้อาณาประชาราษฎรไพร่บ้านพลเมืองก็แตกตื่นทุกตำบล ต่างคนขนครอบครัวพาอพยพหนีไปจากภูมิลำเนาของตัวสิ้น พระเจ้าเล่าเสี้ยนได้ฟังดังนั้นก็ตกใจพระองค์สั่นตลึงไป พอม้าใช้เข้ามาแจ้งว่า บัดนี้เตงงายยกทหารล่วงเข้ามาใกล้จะถึงเมืองอยู่แล้ว พระเจ้าเล่าเสี้ยนจึงหารือขุนนางทั้งปวงว่า ข้าศึกยกล่วงเข้ามาฉนี้จะคิดประการใด
ขุนนางทั้งปวงจึงทูลว่า บัดนี้ทแกล้วทหารเราก็ระส่ำระสายอิดโรยนักแล้ว ซึ่งจะต่อสู้ด้วยทหารเตงงายนั้นเห็นมิได้ ขอพระองค์ยกหนีไปข้างทิศใต้เถิด มีหัวเมืองอยู่หกหัวเมือง เราจะไปยับยั้งอาศรัยอยู่ซ่องสุมทหารพร้อมกันแล้ว จึงจะไปคำนับเมืองกังตั๋งขอกำลังมาช่วยจะได้คิดทำการต่อไป เจียวจิ๋วจึงทูลขัดว่า อันธรรมเนียมโบราณซึ่งจะตั้งตัวเปนเจ้าแผ่นดินนั้น จะได้อาศรัยกำลังผู้อื่นหามิได้ ย่อมเพียรพยายามได้เปนดีด้วยปัญญาความคิดแลกำลังของตัว เมื่อแลต่อด้วยข้าศึกมิได้เข้าไปนบนอบเมืองกังตั๋งนั้น ใช่ว่าเมืองกังตั๋งจะตั้งมั่นเปนเอกโทอยู่ก็หาไม่ ก็จะเสียแก่วุยก๊กเปนมั่นคง นานไปก็ต้องกลับไปคำนับเขา ก็จะมิได้อัปยศเปนสองซ้ำไปหรือจะต้องการอันใด ถ้าเข้าคำนับแก่พระเจ้าวุยก๊กเสียครั้งนี้เห็นจะได้อายแต่ครั้งเดียว ขอให้พระองค์ดำริห์ดูเถิด พระเจ้าเล่าเสี้ยนก็เห็นชอบด้วย จึงให้จัดแจงสิ่งของเครื่องบรรณาการซึ่งจะออกไปคำนับ
แลขณะนั้นเมื่อพระเจ้าเล่าเสี้ยนจะให้ไปอ่อนน้อมแก่ข้าศึก ฝ่ายเล่ายอยเล่าเอียวเล่าจ้องเล่าจ้านเล่าสุนเล่ากี๋ ผู้บุตรเล่าเสี้ยนทั้งหกคนนี้จะได้ทัดทานประการใดหามิได้ แต่เล่าขำผู้บุตรที่ห้าจึงว่าแก่เจียวจิ๋วว่า มึงนี้เปนคนมิดีหากตัญญูมิได้ การศึกมีมามิได้คิดอ่านรักษาเจ้า ธรรมเนียมมีหรือเปนกษัตริย์จะไปคำนับแก่ผู้อื่น ถึงมาทว่าจะตายก็ควรจะสู้เสียชีวิต จะนบนอบแก่ข้าศึกหาควรไม่
พระเจ้าเล่าเสี้ยนได้ยินเล่าขำว่าหยาบช้าแก่เจียวจิ๋วดังนั้นจึงว่า บันดาขุนนางทั้งปวงปรึกษาว่าจะไปคำนับเห็นชอบด้วยกันสิ้น เปนไฉนตัวเจ้าก็เปนเด็กถือทิฎฐิมานะว่าฝีมือกล้าแข็งรู้กว่าผู้ใหญ่ จะให้อาณาประชาราษฎรได้ความเดือดร้อนนั้นมิชอบ เล่าขำจึงทูลว่า ทหารในเมืองเสฉวนยังมีอยู่เปนหลายหมื่น พอจะจัดแจงกองทัพออกไปต่อสู้ด้วยข้าศึกได้อยู่ อนึ่งเกียงอุยก็ตั้งรักษาด่านอยู่ภายนอก ถ้าจะมีหนังสือออกไปให้ตีกระหนาบหลังข้าศึกเข้ามากระทบเข้าเปนสองทัพ ศัตรูก็จะแตกกลับไปไม่พอที่จะอัปยศแก่ทหารเมืองวุยก๊กเลย
พระเจ้าเล่าเสี้ยนจึงว่า มึงนี้เปนเด็กมิได้รู้ลักษณดีแลร้าย จะมาขืนขัดผู้ใหญ่นั้นเรามิเชื่อฟัง เล่าขำได้ฟังพระราชบิดาว่าก็น้อยใจ เอาหน้ากระทบลงกับศิลาแล้วจึงว่า พระอัยกาทรงอุตส่าห์กระทำความเพียรมาก็ได้ความลำบากพระองค์เปนสาหัส จึงได้มาตั้งเปนภูมิฐานอยู่ณเมืองเสฉวนจนได้สมบัติสืบวงศ์มา ควรหรือมิได้คิดถึงความยากของพระอัยกาเลย ยังมิทันไรจะเอาสมบัติไปยกให้ผู้อื่นเสียฉนี้มิควรนัก มาทว่าการมาจวนตัวเข้าก็ดี พระองค์กับข้าพเจ้าผู้บุตรทั้งเจ็ดคน แลเสนาบดีทั้งปวงก็ควรจะช่วยกันไปต่อด้วยข้าศึกให้ตายเสียในกลางสงครามประเสริฐกว่าอัปยศแก่คน ถึงว่าตายไปพบพระอัยกาในเมืองผีก็หาความติโทษมิได้ พระเจ้าเล่าเสี้ยนก็มิฟังตวาดเอาแล้วก็ขับให้ออกไปเสีย เล่าขำกลัวบิดาจะอยู่มิได้ก็เดิรร้องไห้ออกมา
ฝ่ายพระเจ้าเล่าเสี้ยนก็แต่งเจียวจิ๋วเตียวเจี๋ยวเตงเลียงสามนายให้คุมเครื่องบรรณาการ แลตราหยกสำหรับว่าราชการเมือง ออกไปคำนับเตงงายณเมืองปวยเสีย เตงงายเห็นทหารสามนายเข้ามานบนอบก็มีความยินดีรับเอาตราหยกไว้ แล้วก็ให้ทหารสามคนกลับไปแจ้งแก่พระเจ้าเล่าเสี้ยนว่า ให้พระเจ้าเล่าเสี้ยนอยู่ปกป้องอาณาประชาราษฎรไพร่บ้านพลเมืองให้เปนสุขเถิด เรามิได้ทำอันตรายแก่ท่านแล้ว
ครั้นพระเจ้าเล่าเสี้ยนแจ้งดังนั้น จึงแต่งหนังสือไปถึงเกียงอุยให้เร่งเข้าคำนับนบนอบแก่เตงงายเถิด แล้วให้ลิเฮาออกไปแจ้งแก่เตงงายว่าเดือนยี่ขึ้นคํ่าหนึ่งจะออกมาคำนับ จึงให้เอาบาญชีพลเมืองแลสิ่งของในท้องพระคลังนั้นออกไปแจ้งด้วย ครั้นลิเฮามาถึงเมืองปวยเสียก็เข้าไปคำนับแก่เตงงายแจ้งเนื้อความทั้งปวงแล้วเอาบาญชีนั้นส่งให้ เตงงายดูบาญชีเมืองเสฉวนนั้นมีครัวสิบแปดหมื่นครัว หญิงชายใหญ่น้อยเก้าสิบสี่หมื่น ทหารกินเบี้ยหวัดสิบหมื่นสองพัน มีเข้าในฉางสี่สิบหมื่นเศษ ทองสองพันชั่งเงินสองพันชั่ง แพรดีสีอย่าง ๆ ละสิบหมื่นพับ แลสิ่งของทั้งปวงเปนอันมาก เตงงายมีความยินดีก็ให้แต่งโต๊ะ เลี้ยงลิเฮาตามอย่างธรรมเนียม
ฝ่ายเล่าขำครั้นแจ้งว่าพระราชบิดาให้ออกไปคำนับแก่เตงงายแล้ว ก็ถอดกระบี่เดิรเข้าไปหานางซุยฮูหยินภรรยา นางซุยฮูหยินจึงถามว่าเปนไฉนวันนี้พระพักตร์จึงตึงอยู่ทรงพระโกรธสิ่งใดหรือ เล่าขำจึงบอกว่า บัดนี้ทหารเมืองวุยก๊กยกเข้ามายํ่ายีถึงขอบขันธเสมา พระราชบิดาเราก็มิได้คิดอ่านจะต่อสู้ ให้ออกไปนบนอบข้าศึกแล้ว ตัวเราเกิดมาในวงศ์ของพระเจ้าเล่าปี่มิเคยได้อ่อนน้อมแก่ผู้ใด ครั้งนี้จะพลอยคำนับข้าศึกนั้นก็เสียดายชาติตระกูลของเรา ผิดก็จะเชือดคอตายเสียดีกว่าอย่าให้เสียศักดิ์
นางซุยฮูหยินจึงว่า ถ้าพระองค์มิรักชีวิตจะเชือดคอตายเสียแล้ว ตัวข้าพเจ้าเปนภรรยาของพระองค์ ก็จะไปให้อัปยศแก่ศัตรูหาประโยชน์มิได้ ข้าพเจ้าจะขอตายไปกับพระองค์ดูประเสริฐกว่า ว่าเท่านั้นแล้วนางซุยฮูหยินก็เอาสีสะฟัดลงกับสิลาถึงแก่ความตายในทันใด เล่าขำเห็นภรรยาตายแล้ว ก็ฆ่าบุตรทั้งสามคนเสีย ตัดเอาสีสะบุตรทั้งสามคนกับสีสะนางซุยฮูหยินไปบูชาไว้ที่หน้าตึกฝังศพพระเจ้าเล่าปี่ แล้วร้องไห้ว่าตัวข้าพเจ้าเปนหลานของพระองค์ ตั้งใจจะรักษาแผ่นดินมิให้เสียเกียรติยศของพระองค์ไป บัดนี้ข้าพเจ้าจะรักษาจารีตประเพณีของพระองค์ไว้มิได้ ข้าพเจ้ามีแต่ชีวิตจะขอบูชาสนองคุณพระองค์ ซึ่งทรงอุตส่าห์ตั้งภูมิฐานไว้ให้เปนที่พำนักแก่ข้าพเจ้าผู้เปนหลาน ว่าเท่านั้นแล้วก็เอากระบี่เชือดฅอเสียถึงแก่ความตาย
ฝ่ายเตงงายครั้นถึงกำหนดเดือนอ้ายขึ้นคํ่าหนึ่งแล้ว ก็ยกทหารมาแต่เมืองปวยเสียจะเข้าไปเมืองเสฉวน พระเจ้าเล่าเสี้ยนแจ้งว่าเตงงายยกมา ก็พาบุตรทั้งหกคนกับขุนนางประมาณหกสิบรีบออกไปรับเตงงายถึงประตูเมือง แล้วอาณาประชาราษฎรทั้งปวงก็จุดธูปเทียนคำนับบูชาตามสองข้างทาง พระเจ้าเล่าเสี้ยนก็อันเชิญเตงงายเข้าไปในเมือง ครั้นเตงงายเข้าตั้งอยู่ในเมืองเสฉวนแล้ว ก็ตั้งให้พระเจ้าเล่าเสี้ยนเปนที่แพ้วกี๋จงกุ๋น จึงให้ทหารตรวจตราเอาทรัพย์สิ่งของทั้งปวงในท้องพระคลังตามบาญชีครบทุกประการแล้ว ก็บอกหนังสือไปแจ้งแก่พระเจ้าโจฮวนณเมืองวุยก๊กตามซึ่งได้ทำนั้นทุกประการ
ครั้นอยู่มาภายหลังเตงงายรู้ว่าฮุยโฮนั้นเปนคนสอพลอ ทำให้กิจการแผ่นดินเมืองฟั่นเฟือนไป ก็สั่งให้ทหารเอาตัวไปฆ่าเสีย ฮุยโฮรู้ก็เอาเงินทองไปติดสินบนแก่คนสนิธให้ช่วยปิดงำป้องกันเสีย ฮุยโฮก็ซ่อนตัวอยู่มิได้ออกหน้าให้ปรากฎจึงมิถึงแก่ความตาย
ฝ่ายเจียวเอี๋ยนถือหนังสือรับสั่งมาถึงด่านเกียมโก๊ะ แลให้เอาหนังสือข้อรับสั่งนั้นให้เกียงอุย ๆ แจ้งเนื้อความในข้อรับสั่งก็ตกใจนิ่งตลึงไปทั้งตัว ทหารทั้งปวงรู้ดังนั้นก็ชวนกันร้องไห้อึงคนึงขึ้นว่า เราทั้งหลายอุตส่าห์ออกมาทรมานอยู่ปราถนาจะกำจัดศัตรูเสีย เหตุใดพระเจ้าเล่าเสี้ยนจึงมายกเมืองให้เตงงายโดยง่ายฉนี้มิควรเลย เกียงอุยเห็นทหารทั้งปวงสัตย์ซื่อเจ็บร้อนด้วยฉนั้น จึงปลอบว่าท่านอย่าทุกข์โศกไปเลย เราจะคิดอ่านเอาเมืองเสฉวนคืนให้จงได้ จงอุตส่าห์ช่วยกันทำการอย่าได้ย่อหย่อน ก็เห็นจะสำเร็จด้วยความเพียรของท่านทั้งปวง ทหารทั้งนั้นก็คำนับรับว่า ท่านอย่าวิตกเลย ข้าพเจ้าทั้งนี้จะขออาสากว่าจะตาย
เกียงอุยจึงแต่งคนให้ไปบอกแก่จงโฮยว่า บัดนี้เกียงอุยจะสู้รบด้วยท่านมิได้แล้ว จะขอมานบนอบตามประเพณี จงโฮยแจ้งดังนั้นก็ให้คนใช้กลับมาบอกแก่เกียงอุยว่า ให้เชิญท่านมาหาเราเถิด เกียงอุยก็ไปหาจงโฮยถึงค่าย จงโฮยออกต้อนรับเข้าไป ให้นั่งที่สมควรคำนับตามประเพณี แล้วจึงถามว่า เหตุใดท่านจึงมาคำนับเราต่อปานนี้
เกียงอุยจึงบอกว่า ตัวข้าพเจ้านี้พระเจ้าเล่าเสี้ยนตั้งให้เปนผู้ใหญ่รับมอบราชการบ้านเมืองทั้งปวง ข้าพเจ้าเปนคนมีธุระมาก ถึงมาทว่ามาคำนับท่านบัดนี้ก็เร็วอยู่อีก จะช้านักก็หามิได้ ด้วยข้าพเจ้าแจ้งวาตัวท่านมีสติปัญญามาก ยกมาทั้งนี้ทแกล้วทหารทั้งปวงก็เข้มแข็ง ข้าพเจ้าประมาณการดูเห็นจะสู้มิได้จึงเข้ามาคำนับ แม้ว่าเตงงายยกมาทางนี้ที่ไหนข้าพเจ้าจะออกหา ก็จะสู้รบกว่าจะสิ้นชีวิตลงด้วยกัน อนึ่งข้าพเจ้าก็แจ้งอยู่แต่ก่อนมาว่า พระเจ้าโจฮวนได้ตั้งตัวเปนใหญ่ทั้งนี้ ก็เพราะปัญญาความคิดของท่านช่วยทำนุบำรุงให้ ปากผู้คำคนก็เลื่องลือสรรเสริญท่านเปนอันมาก
จงโฮยได้ฟังเกียงอุยยกย่องก็ยินดีนัก จึงจับลูกเกาทัณฑ์มาหักเสียในทันใด แล้วสาบาลว่าแต่นี้ไปเรามิได้ทำร้ายแก่กัน ท่านกับข้าพเจ้าจงเปนพี่น้องร่วมชีวิตกันสืบไปเถิด ก็ให้เกียงอุยตั้งอยู่ตามฐานาศักดิ์กลับคืนมาควบคุมทหารดังเก่า เกียงอุยคำนับลามาณด่านเกียมโก๊ะ จึงให้เจียวเอี๋ยนผู้ถือหนังสือมากลับคืนไปเมืองเสฉวน
ฝ่ายเตงงายครั้นปราบปรามอาณาประชาราษฎรให้เปนปรกติแล้ว จึงตั้งให้สุม่อเปนที่ขุนนางผู้ใหญ่ว่าราชการเมือง แล้วให้องกิ๋นเทียนหองสองนายออกไปตั้งปราบปรามหัวเมืองทั้งปวง ครั้นจัดแจงเสร็จแล้วเตงงายก็ยกทหารออกมาตั้งอยู่ณเมืองกิมโก๊ะ จึงให้หาขุนนางเมืองเสฉวนเข้ามากินโต๊ะพร้อมกัน แลขณะเมื่อเสพย์สุราอยู่นั้น เตงงายจึงว่าแก่ขุนนางทั้งปวงว่า บุญท่านทั้งนี้มากนัก หากว่าเราเปนแม่ทัพมาจึงได้ตั้งตัวอยู่เปนสุขโดยปรกติ ถ้าผู้อื่นเปนนายทัพมาที่ไหนท่านทั้งหลายจะได้มานั่งเสพย์สุราอยู่ น่าที่ก็จะเปนอันตรายต่าง ๆ
ขุนนางทั้งปวงได้ยินเตงงายว่าก็ชวนกันคำนับสิ้นทุกคน พอเจียวเอี๋ยนมาถึงเข้าไปแจ้งว่า บัดนี้เกียงอุยเข้าคำนับด้วยจงโฮยแล้ว เตงงายแจ้งดังนั้นก็มีใจโกรธจงโฮยดังหนึ่งเพลิงสุมอยู่ในอก จึงแต่งหนังสือใช้ให้ทหารถือไปให้แก่สุมาเจียวณเมืองวุยก๊ก สุมาเจียวอ่านดูแจ้งในใจความว่า ข้าพเจ้าเตงงายขอคำนับมาถึงจินก๋งมหาอุปราช ด้วยข้าพเจ้ายกทหารมาตีเมืองเสฉวนนั้นก็ได้สำเร็จแล้ว ครั้นจะยกทัพกลับมาโดยเร็วทแกล้วทหารทั้งปวงก็บอบช้ำอิดโรยนัก จะขอพักทหารยับยั้งอยู่ณเมืองเสฉวนให้ทแกล้วทหารมีความผาสุกก่อน แลตัวเล่าเสี้ยนนั้น ข้าพเจ้าตั้งให้เปนที่แพ้วกี๋จงกุ๋น แลทรัพย์สิ่งของทั้งปวงนั้นครั้นข้าพเจ้าจะส่งมาก่อนก็เปนทางไกลเกลือกจะเกิดอันตรายในกลางทาง ตัวข้าพเจ้ามิพ้นความผิด บัดนี้ข้าพเจ้าเก็บรวบรวมกันไว้เปนปรกติอยู่ อนึ่งข้าพเจ้าเห็นว่าเมืองกังตั๋งก็ยังมิอ่อนน้อมกระด้างกระเดื่องนัก ถ้าแลทแกล้วทหารทั้งปวงหายอิดโรยจะให้ตบแต่งเรือรบยกไปตีเมืองกังตั๋งทีเดียว ฝ่ายพระเจ้าซุนฮิวรู้ว่าเมืองเสฉวนเสียแก่เรา ก็เห็นจะไม่แข็งอยู่ได้ ดีร้ายจะเข้ามาอ่อนน้อมต่อเรา อันเมืองกังตั๋งนั้นก็จะได้โดยง่ายเปนมั่นคง ถ้าสำเร็จการทั้งนี้แล้วข้าพเจ้าก็จะยกทหารกลับมาคำนับท่าน
ครั้นสุมาเจียวได้แจ้งในหนังสือดังนั้น ก็สงสัยคิดว่าเตงงายไปตีได้เมืองเสฉวน มีนํ้าใจกำเริบหวังจะตั้งตัวอยู่เปนใหญ่มิได้กลับมา คิดขบถจะทำร้ายแก่เรา จึงแต่งหนังสือฉบับหนึ่งเปนข้อรับสั่งว่า เตงงายมีใจสัตย์ซื่อภักดีต่อเจ้า อุตส่าห์ทำการมิได้คิดแก่ชีวิต ยกพลทหารมาตีได้เมืองเสฉวนครั้งนี้มีความชอบนัก ตั้งให้เตงงายเปนที่ทายอุ้ยมีศักดินาหมื่นหนึ่ง แล้วแต่งเปนหนังสือของสุมาเจียวฉบับหนึ่งไปให้แก่อุยก๋วน เข้าผนึกแล้วส่งให้ผู้ถือหนังสือกลับไปแจ้งแก่เตงงายณเมืองเสฉวน
เตงงายครั้นแจ้งในหนังสือข้อรับสั่งก็คำนับตามประเพณี ฝ่ายอุยก๋วนครั้นแจ้งในหนังสือสุมาเจียวให้มาถึงนั้นก็เอามาให้แก่เตงงาย ๆ ฉีกผนึกออกอ่านดูแจ้งในใจความว่า ซึ่งจะทำการสงครามไปภายหน้านั้นจงบอกกล่าวพิททูลให้ทราบก่อน อย่าดูเบาแต่อำเภอใจให้ผิดด้วยขนบธรรมเนียม เตงงายเห็นหนังสือก็มีความน้อยใจจึงว่า เราก็ถือรับสั่งมาทำการถึงเพียงนี้ ถ้าได้ท่วงทีที่จะทำต่อไป จำเพาะแต่จะให้บอกกล่าวพิททูลก่อนเล่า เมื่อแลหนทางก็ไกลกว่าจะมีหนังสือรับสั่งตอบมาถึงนั้นก็จะช้าอยู่ มิทันท่วงทีราชการมิเสียไปหรือ เตงงายเห็นมิชอบจึงให้คนถือหนังสือตอบไปว่า ซึ่งข้าพเจ้ามาทำการครั้งนี้เปน ทางไกล แม้เห็นได้ท่วงทีแล้วจะงดไว้บอกมาให้ทูลก่อน จึงค่อยทำการต่อภายหลังจะมิเสียการไปหรือ สุดแต่ข้าพเจ้าได้ท่วงทีแล้วเมื่อใด จะรีบทำการสนองคุณเจ้าให้สำเร็จจงได้ ซึ่งมิได้บอกมาให้แจ้งก่อนประการใด แม้ท่านจะเอาโทษแก่ข้าพเจ้าก็ตามเถิด แต่ข้าพเจ้าจะเอาข้อราชการของพระเจ้าหมื่นปีให้จงได้
ครั้นสุมาเจียวแจ้งดังนั้นก็ยิ่งมีความสงสัย จึงปรึกษาด้วยกาอุ้นว่า เตงงายมีหนังสือมาว่าจะทำการตามอำเภอใจตัวฉนี้ ก็เพราะมีใจกำเริบคิดประทุษฐร้ายต่อเราเปนมั่นคง ท่านจะคิดประการใดดี กาอุ้นจึงว่า ถ้าฉนั้นขอให้มีหนังสือรับสั่งไปตั้งให้จงโฮยเปนที่ชูเต๋า ใหญ่ขึ้นกว่าที่เจงไสจงกุ๋นก็จะมีใจกำเริบขึ้น ถึงมาทว่าเตงงายจะตั้งตัวเปนใหญ่ก็เห็นว่าจงโฮยจะมีความมานะ มิยอมเปนน้อยถ้อยทีจะแขงกันอยู่ ดีร้ายก็จะเกิดวิวาทกันขึ้นเอง จงตั้งอุยก๋วนให้เปนผู้กำกับทหารทั้งสองกอง สุมาเจียวเห็นชอบ จึงแต่งหนังสือให้คนถือไปถึงจงโฮยแลอุยก๋วน
ครั้นจงโฮยแจ้งหนังสือว่า ตัวท่านยกพลทหารมาทำการครั้งนี้ก็มีชัยชนะแก่ข้าศึกไว้เกียรติยศของพระเจ้าโจฮวนให้ปรากฎ มีความชอบมาก ให้ท่านเปนที่ชูเต๋ามีศักดินาหมื่นหนึ่งเถิด จงโฮยแจ้งดังนั้นก็คำนับตามประเพณี แล้วจึงให้หาเกียงอุยมาปรึกษาว่า บัดนี้เตงงายตีได้เมืองเสฉวนมีความชอบมาก สุมาเจียวตั้งให้เปนที่ท้ายอุ้ย แล้วมีตรารับสั่งมาตั้งเราภายหลังผู้มีความชอบน้อยนี้ให้เปนที่ชูเต๋าเล่า ชรอยจะมีความสงสัยเตงงายอยู่ จึงกลับมาตั้งแต่งเรามาทั้งนี้ปราถนาจะเอานํ้าใจ แม้ว่าเตงงายเปนขบถก็จะให้เราขัดแขงไว้ ประการหนึ่งตั้งให้อุยก๋วนเปนผู้กำกับทัพเล่า ทำทั้งนี้เพื่อจะให้ระวังเตงงายเปนมั่นคง หาตั้งแต่งโดยสุจริตไม่ ท่านจะเห็นประการใด
เกียงอุยจึงว่า ข้าพเจ้าก็รู้อยู่แต่ก่อนมาว่าเตงงายคนนี้เปนบุตรชาวนาตระกูลตํ่าช้าอยู่ดอก ครั้งนี้วาสนาเทพดาช่วยบอกให้ ๆ ยกไปทางอิมเป๋งจึงได้เมืองเสฉวน ถึงมาทว่ากระนั้นก็ดีแม้ข้าพเจ้ามิมารบพุ่งติดพันอยู่กับท่านที่นี่ ก็ที่ไหนเตงงายจะได้เมืองเสฉวนง่าย ๆ ความชอบจะกลับได้แก่ท่านเปนมั่นคงอีก บัดนี้เตงงายสำคัญว่าทำการด้วยปัญญาความคิดของตัว จึงมีใจกำเริบบังอาจตั้งแต่งเล่าเสี้ยนให้เปนที่แพ้วกี๋จงกุ๋นตามอำเภอใจเอง มิยำเกรงมหาอุปราชทั้งนี้ ปราถนาจะเอาใจอาณาประชาราษฎรให้มีความสรรเสริญรักใคร่ตัว หวังว่าจะเปนใหญ่ ซึ่งสุมาเจียวมหาอุปราชมีความสงสัยนั้นก็ชอบอยู่
จงโฮยได้ฟังเกียงอุยเจรจาโดยสุภาพดังนั้น ก็เชื่อถือมีความยินดีมิได้รังเกียจประการใดเลย เกียงอุยจึงว่า ข้าพเจ้าจะเจรจาความลับด้วยท่านสิ่งหนึ่งก็ยังมิชอบกล ด้วยทหารทั้งปวงละเล้าละลุมอยู่ เกลือกจะว่าแพร่งพรายไปจะเสียการ จงโฮยก็ขับทหารออกไปเสียข้างนอก เกียงอุยจึงเอาแผนที่เมืองเสฉวนออกให้แก่จงโฮยแล้วบอกว่า แผนที่อันนี้ขงเบ้งมหาอุปราชให้แก่เล่าปี่แต่แรกมาอยู่ด้วย เล่าปี่ได้แผนที่นี้จึงคิดอ่านทำการได้เมืองเสฉวน ถึงกระนั้นก็ได้ความยากลำบากนักมิใช่จะได้ด้วยง่าย เพราะหนทางเปนซอกห้วยธารเขาคับขันนัก นี่แลหรือเตงงายได้เมืองเสฉวนแล้วจะมิคิดกำเริบ เพราะเห็นว่าผู้ใดจะไปกำจัดนั้นยาก จงโฮยจึงว่า เราจะคิดประการใดดีจึงจะกำจัดเตงงายนี้เสียได้
เกียงอุยจึงว่า ถ้าท่านจะคิดกำจัดเตงงายเสียก็ง่ายดอก แต่ทว่าจะทำตามอำเภอใจบัดนี้ก็เห็นเบาความนักไม่ชอบกล ขอให้ท่านมีหนังสือไปถึงสุมาเจียวมหาอุปราชว่าเตงงายคิดขบถให้แจ้งก่อน เมื่อใดสุมาเจียวตอบหนังสือมาให้เราคิดทำการกำจัดเสียมั่นคงแล้ว จึงจะคิดอ่านกลอุบายเมื่อภายหลัง จงโฮยก็เห็นชอบด้วยจึงใช้ให้ทหารถือหนังสือไปแจ้งแก่สุมาเจียวตามถ้อยคำเกียงอุยทุกประการ
ครั้นสุมาเจียวได้แจ้งในหนังสือดังนั้น จึงปรึกษาแก่ขุนนางทั้งปวงว่า เตงงายคิดการขบถกำเริบฉนี้จะนิ่งไว้มิได้ นานไปก็จะยกมาทำร้ายเรา ครั้นปรึกษาแล้วเอาเนื้อความขึ้นกราบทูลพระเจ้าโจฮวน ๆ แจ้งดังนั้นก็ทรงพระโกรธ จึงให้มีหนังสือตอบไปถึงจงโฮย ให้คิดอ่านทำการกำจัดเตงงายเสียให้จงได้ แล้วเกณฑ์ให้กาอุ้นถือพลสามหมื่นเปนกองหน้าจะให้ยกไปทางเกียมโกะ
ขณะนั้นกาอุ้นจึงว่ากับสุมาเจียวว่า เตงงายกับจงโฮยนั้นข้าพเจ้าเห็นว่าถ้อยทีว่าตัวดีอยู่ด้วยกันทั้งสองข้าง ซึ่งจงโฮยบอกกล่าวโทษเตงงายมาทั้งนี้ข้าพเจ้ามีสงสัยอยู่ สุมาเจียวจึงว่าท่านอย่าวิตกเลย เมื่อไปถึงเมืองเตียงอั๋นแล้วข้าพเจ้าจึงจะบอกให้ท่านเข้าใจ สุมาเจียวก็เร่งให้กาอุ้นยกกองทัพไป แล้วก็เชิญเสด็จพระเจ้าโจฮวนยกทัพหลวงออกจากเมืองวุยก๊ก
ขณะนั้นม้าใช้จึงมาบอกแก่จงโฮยว่า บัดนี้กองทัพสุมาเจียวยกมาถึงเมืองเตียงอั๋นแล้ว จึงให้หาเกียงอุยเข้ามาปรึกษาว่า เราจะคิดอ่านทำการกำจัดเตงงายเสียนั้นจะทำประการใดดี เกียงอุยจึงว่า ถ้าฉนั้นขอให้หาอุยก๋วนมาปรึกษาด้วย ท่านจงให้อุยก๋วนยกทหารไปทำการกำจัดเตงงายเสีย เตงงายรู้ว่าอุยก๋วนยกไปก็มีความโกรธ ดีร้ายจะยกทหารออกมาต่อสู้กับอุยก๋วน ๆ ฝีมืออ่อนเห็นจะสู้เตงงายมิได้ เตงงายก็จะฆ่าอุยก๋วนเสีย ภายหลงท่านจึงยกทหารเข้าไปทำการกำจัดเตงงายก็จะหาความครหานินทาไม่
จงโฮยก็เห็นชอบด้วย จึงให้หาอุยก๋วนเข้ามาปรึกษาจะให้ยกกองทัพไป อุยก๋วนรับคำลามาจัดแจงทหารจะยกไปกำจัดเตงงาย ทหารคนหนึ่งจึงว่าแก่อุยก๋วนว่า ซึ่งจงโฮยจะให้ท่านยกทหารไปกำจัดเตงงายบัดนี้ หวังจะให้เตงงายฆ่าท่านเสีย ปราถนาจะเอาผิดเตงงายดอก แกล้งทำอุบายทั้งนี้ข้าพเจ้าแจ้งอยู่ ขอท่านดำริห์ดูให้เห็นก่อน อย่าเพ่อยกทหารล่วงไป
อุยก๋วนจึงว่าท่านอย่าปรารมภ์เลย เราคิดอุบายได้ตลอดอยู่แล้ว อุยก๋วนก็แต่งหนังสือสามฉบับเปนใจความว่า บัดนี้เตงงายคิดมิชอบ พระเจ้าโจฮวนมีรับสั่งมาให้เรายกมากำจัดเสีย แต่ทหารทั้งปวงซึ่งหามีความผิดไม่ก็หาให้ทำอันตรายไม่ ถ้าผู้ใดเข้านอบนบต่อเราโดยปรกติก็จะทำนุบำรุงผู้นั้นตามความชอบ แม้ผู้ใดมิมาคำนับกลับไปเปนพวกเตงงาย ก็จะจับตัวมาประหารชีวิตเสีย ครั้นแต่งหนังสือเสร็จแล้วก็ให้ทหารรีบถือเข้าไปเมืองกิมก๊กแต่ในเวลากลางคืน อุยก๋วนก็ยกกองทัพตามเข้าไป
ฝ่ายทหารทั้งปวงในเมืองกิมก๊กได้แจ้งหนังสือดังนั้น ครั้นเวลารุ่งเช้าก็รู้ว่าอุยก๋วนมาถึงแล้วก็ชวนกันเข้าคำนับสิ้น ฝ่ายเตงงายนอนหลับอยู่มิได้รู้ตัว อุยก๋วนก็คุมทหารประมาณเจ็ดสิบคนรีบเข้าไปที่อยู่ จึงร้องว่าบัดนี้เราถือรับสั่งมาให้กำจัดเตงงายพ่อลูกเสีย เตงงายได้ยินตกใจตื่นขึ้นลุกออกมาจากที่นอน จะถามดูให้รู้ร้ายแลดีประการใด ก็มิทันจะได้ถาม อุยก๋วนก็สั่งทหารให้จับเอาตัวมัดใส่เกวียนจำเสีย เตงต๋งผู้บุตรรู้ก็ตกใจวิ่งออกมาจะถามเหตุผลทั้งปวง ทหารก็ตรูกันเข้าจับมัดใส่เกวียนจำเสียด้วยกัน
ขณะนั้นคนสนิธของเตงงายรู้ก็ตกใจ ชวนกันจับเครื่องศัสตราวุธวิ่งออกมาจะเข้ารบชิงเอาเตงงายพ่อลูก พอเห็นกองทัพจงโฮยยกทหารหนุนมาถึงทันเข้าก็กลัวพากันแตกตื่นกระจัดกระจายไป จงโฮยเห็นเตงงายพ่อลูกถูกมัดอยู่ในเกวียนจำนั้น ก็เอาคันทวนตีลงที่สีสะด่าว่าลูกอ้ายชาวนามึงมาทำโอหังตั้งตัวเปนใหญ่ มิได้ยำเกรงถึงเพียงนี้ควรแล้วหรือ เกียงอุยเห็นดังนั้นก็พลอยเยาะว่า วันนี้ท่านถึงที่แล้วหรือจึงมาอยู่ในเกวียนจำ เหตุใดมิทำแก้ตัวไปเล่า เตงงายก็มีความโกรธเปนกำลัง ก็ด่าว่าเกียงอุยเปนข้อหยาบช้าหลายประการ
ฝ่ายจงโฮยก็สั่งให้ทหารคุมเอาเตงงายพ่อลูกส่งไปให้แก่สุมาเจียว แล้วพาอุยก๋วนกับเกียงอุยเข้าไปในเมืองเสฉวน จึงให้ริบเอาทรัพย์สิ่งของทั้งปวงของเตงงายซึ่งได้ไว้นั้น แลทหารทั้งปวงเข้ามานบนอบอยู่ด้วยจงโฮยสิ้น
ขณะนั้นจงโฮยมีใจกำเริบ จึงว่าแก่เกียงอุยว่า วาสนาเราลูกผู้ชายตัวมิตายก็ได้สำเร็จความปราถนาทุกประการ เกียงอุยจึงว่า อันวาสนาของท่านข้าพเจ้าเห็นประจักษ์ปรากฎอยู่แล้ว ตัวท่านทำความชอบครั้งนี้ก็หนักหนา บุตรของท่านก็สองคนก็ยังหาความชอบมิได้ ซึ่งท่านจะทำการเอาความชอบสืบไปนั้น ขอยกไว้ให้บุตรท่านทำการเอาความชอบเถิด ท่านอุตส่าห์ทำการมาทั้งนี้ก็ปราถนาออกตัวอยู่ให้เปนสุข ก็ได้สำเร็จประโยชน์แล้วจะทำการสืบไปใยเล่า จงโฮยจึงว่าตัวเราอายุยังมิถึงสี่สิบ ปราถนาจะคิดการให้ใหญ่หลวงต่อไปอีกให้ปรากฎชื่อไว้ อันจะละความเพียรเสียนั้นมิได้
เกียงอุยจึงว่า ถ้าท่านมีความปราถนาดังนั้น ข้าพเจ้าก็เห็นวาสนาท่านมากอยู่สมควรแล้ว บัดนี้ทหารทั้งปวงก็พรักพร้อม ถึงท่านจะคิดสิ่งใดก็จะสำเร็จ ขอให้เร่งคิดทำการตามแผนที่ซึ่งข้าพเจ้าให้แก่ท่านนั้นเถิด จงโฮยได้ฟังเกียงอุยว่าต้องน้ำใจก็ตบมือหัวเราะ จึงว่าท่านนี้เจรจาสิ่งใดก็รู้อัชฌาสัยต้องใจเราทุกประการ แต่นั้นไปจงโฮยก็ปรึกษาหารือกับเกียงอุยที่จะทำการนั้นทั้งกลางวันกลางคืนมิได้ขาด เกียงอุยก็ลอบให้หนังสือไปถึงพระเจ้าเล่าเสี้ยนว่า พระองค์อุตส่าห์กลั้นพระทัยทรมานอยู่ก่อนเถิด ข้าพเจ้าจะคิดแก้ไขเอาราชสมบัติคืนให้พระองค์ให้จงได้
ฝ่ายสุมาเจียวจึงให้คนถือหนังสือไปถึงจงโฮยว่า บัดนี้เรามีความวิตกถึงท่านกลัวว่าจะยกไปกำจัดเตงงายนั้นจะมิได้สดวก จึงยกกองทัพมาตั้งรออยู่ณเมืองเตี้ยงอั๋น ถ้าราชการขัดเคืองประการใดก็ให้บอกไปจะยกทหารรีบมาช่วย จงโฮยได้แจ้งดังนั้นจึงปรึกษาด้วยเกียงอุยว่า มหาอุปราชก็รู้อยู่ว่าเรายกมาครั้งนี้ ทแกล้วทหารก็มากกว่าเตงงายถึงสองสามเท่าอีก เหตุไฉนจึงยกทหารหนุนมาตั้งประทับหลังอยู่เล่า ชรอยมหาอุปราชมีความสงสัยมิไว้ใจเรา จึงยกทหารออกมาสกัดไว้ ทั้งนี้เราประหลาทใจนัก ท่านจะเห็นประการใด
เกียงอุยจึงว่าท่านกริ่งใจทั้งนี้ก็ชอบอยู่ ข้าพเจ้ามาคิดเห็นว่า อันธรรมดานายมีความสงสัยบ่าวฉนี้แล้ว ก็ย่อมมีอันตรายมาถึงเปนมั่นคง เหมือนหนึ่งเตงงายนั้นก็ถึงแก่ความตาย ขอท่านเร่งรำพึงดูเถิด จงโฮยจึงว่าท่านว่านี้ชอบนักเราก็วิตกอยู่ ถ้าฉนั้นแล้วจะนิ่งตายต้องการอันใด เราก็จะคิดทำการต่อไปตั้งตัวให้ได้ แม้เดชะวาสนาก็จะได้ราชสมบัติ ถ้ามิสำเร็จเหมือนคิดก็จะกลับเข้าตั้งอยู่ในเมืองเสฉวนอย่างเล่าปี่จะไม่ได้เจียวหรือ
เกียงอุยจึงว่าถ้าท่านคิดดังนี้แล้ว ขอให้แต่งเปนหนังสือนางกวยทายเฮาผู้เปนอัครมเหษีของพระเจ้าโจยอยให้มาถึงทหารทั้งปวงว่า สุมาเจียวหาความกตัญญูไม่ จับเอาพระเจ้าโจมอฆ่าเสียชิงเอาราชสมบัติให้แก่ผู้อื่น จึงได้ความเดือดร้อนทั้งนี้ ขอให้ทหารทั้งปวงมีความกตัญญูสนองคุณเจ้า ช่วยกันคิดอ่านกำจัดสุมาเจียวเสีย ถึงมาทว่าทหารทั้งปวงไม่เห็นด้วยก็แล้วไป แต่ว่าให้ประกาศไว้ให้เปนที อันกำลังปัญญาความคิดของท่านผู้เดียว แม้จะคิดเอาเมืองวุยก๊กก็เห็นจะได้ไม่ยากนักดอก จงโฮยจึงว่าถ้าฉนั้นท่านจงยกทหารไปเปนกองหน้าเถิด แม้สำเร็จการดังความปราถนาเราแล้ว ก็จะแบ่งปันกันอยู่เปนสุขตามวาสนาของเรา
เกียงอุยจึงว่า อันตัวข้าพเจ้านี้ตั้งใจจะทำการอาสาสนองคุณของท่านให้ได้ แต่ทว่าวิตกอยู่ด้วยทแกล้วทหารของท่านมิเต็มใจให้ข้าพเจ้าบังคับบัญชาว่ากล่าวในกิจการทั้งปวง จงโฮยจึงว่าท่านอย่าปรารมภ์เลย รุ่งขึ้นพรุ่งนี้ก็จะเปนวันตรุษแล้ว จะหาทหารทั้งปวงมาเสพย์สุราให้พร้อมกัน เราจะว่ากล่าวเสียให้อยู่ในบังคับท่านให้ขาด ถ้าผู้ใดขัดแขงอยู่จะฆ่าเสีย เกียงอุยได้ฟังดังนั้นก็มีความยินดี ครั้นเวลารุ่งเช้าจงโฮยก็ให้หาขุนนางทั้งปวงเข้ามาเสพย์สุรา แลขณะเมื่อขุนนางทั้งปวงนั่งเสพย์สุราอยู่พร้อมกันนั้น จงโฮยจึงชูจอกสุราขึ้นแล้วก็ร้องไห้ ทหารทั้งปวงเห็นดังนั้นก็สงสัยจึงถามว่า ท่านร้องไห้ด้วยอันใด
จงโฮยจึงบอกว่า บัดนี้นางกวยทายเฮามีหนังสือมาถึงเราให้บอกทหารทั้งปวงว่า สุมาเจียวนี้มีใจกำเริบคิดการใหญ่หลวง ฆ่าพระเจ้าโจมอเสียปราถนาจะชิงเอาราชสมบัติตั้งตัวเปนใหญ่ ขอให้ทหารทั้งปวงมีความกตัญญูต่อเจ้า ช่วยกันกำจัดสุมาเจียวเสีย เหตุฉนี้เราจึงร้องไห้เพราะมีใจเจ็บร้อนด้วยแผ่นดิน ท่านทั้งปวงเปนข้าของพระเจ้าโจมอมาก่อนจะมีความเจ็บร้อนด้วยเจ้ากระทำตามรับสั่งหรือจะมิทำประการใด ทหารทั้งปวงได้ฟังดังนั้นก็ตกใจ ชวนกันนิ่งก้มหน้าเสียสิ้น
จงโฮยจึงชักกระบี่ชูขึ้นร้องประกาศแก่ขุนนางทั้งปวงว่า ผู้ใดขัดแขงมิทำตามเราจะตัดสีสะเสีย ทหารทั้งปวงกลัวจงโฮย ก็ซังตายรับคำจงโฮย ๆ จึงสั่งให้เอาตัวขุนนางทั้งปวงขังไว้สิ้นมิให้ออกมา แล้วให้ทหารคนสนิธของตัวคุมรักษาอยู่ เกียงอุยจึงว่าแก่จงโฮยว่า ซึ่งขุนนางทั้งปวงรับคำท่านฉนี้แล้วก็ดี ข้าพเจ้าก็เห็นยังหาสุจริตไม่ เสียมิได้กลัวอาญาท่านก็ซังตายรับคำดอก ขอให้ท่านไล่เลียงดูให้แน่นอนก่อน ถ้าผู้ใดขัดแขงมิเปนใจด้วยนั้น ขอให้ท่านขุดหลุมเอาตัวฝังเสียจึงจะชอบ จงโฮยจึงว่าการทั้งนี้เราก็ตระเตรียมไว้พร้อมอยู่แล้ว ถ้าผู้ใดมิลงใจด้วยก็จะให้เอาตะบองทุบต้นคอฝังเสีย
ขณะนั้นคูเกี๋ยนซึ่งเปนทหารของเฮาเหลกนั้นมาอยู่ด้วยจงโฮย ๆ ใช้สอยเปนคนสนิธ ได้ยินดังนั้นจึงเอาเนื้อความไปบอกแก่เฮาเหลกทุกประการ เฮาเหลกก็ร้องไห้จึงว่า ตัวข้ามิได้รู้ว่าจงโฮยคิดการขบถถึงเพียงนี้เลย สงสารแต่เฮาเกียนบุตรของเราอยู่ภายนอกมิได้รู้เหตุผลประการใด แม้ท่านคิดถึงคุณแต่หนหลังจงช่วยบอกแก่บุตรเราด้วยเถิด ถึงมาทว่าตัวเราจะตายก็ตามบุญ คูเกี๋ยนจึงว่าท่านอย่าปรารมภ์เลย ข้าพเจ้าจะคิดกำจัดศัตรูเสียให้ได้ แล้วคูเกี๋ยนก็กลับมาจึงว่าแก่จงโฮยว่า ซึ่งท่านให้เอาขุนนางทั้งปวงมาขังไว้ในวังนี้ผู้ใดจะส่งเข้าปลาอาหารก็หาไม่ ข้าพเจ้าเห็นจะอดเข้าตายเสียสิ้น ขอให้ท่านแต่งผู้ใดผู้หนึ่งไปกำกับอยู่ด้วย รับเข้าปลาอาหารให้แก่ขุนนางทั้งปวงจึงจะชอบ จงโฮยก็เห็นชอบด้วย จึงว่าถ้าดังนั้นท่านจงไปอยู่ตรวจตรากำกับขุนนางทั้งปวงเถิด คูเกี๋ยนได้ท่วงทีดังนั้นก็คำนับแล้วมาอยู่กำกับขุนนางทั้งปวงตามจงโฮยสั่ง
ฝ่ายเฮาเหลกจึงตัดนิ้วมือสูบเอาโลหิตเขียนเปนหนังสือลับซ่อนให้แก่คูเกี๋ยน ๆ ก็ใช้ให้คนสนิธถือหนังสือออกไปแจ้งแก่เฮาเกียน ๆ แจ้งหนังสือลับว่า จงโฮยคิดการกำเริบขบถต่อแผ่นดิน จึงให้หานายทัพนายกองมาปรึกษา นายทัพนายกองทั้งปวงก็โกรธ จึงว่าตัวเราก็ชาติทหารได้ทำการสงครามมาก็หลายครั้ง มาทว่าตัวจะตายด้วยความสัตย์ซื่อก็ดูประเสริฐกว่าเปนข้าของจงโฮยต้องการอันใด เราทั้งปวงจะกระทำตามอำนาจของจงโฮยก็จะพลอยเปนขบถปรากฎชื่อชั่วตัวไปด้วย เราจะช่วยกันคิดตัดการเสียให้จงได้ ทหารทั้งปวงก็ชวนกันโกรธเปนอันมาก
ขณะนั้นอุยก๋วนซึ่งได้กำกับกองทัพทั้งสองฝ่าย จึงว่าท่านทั้งปวงปรึกษาก็ชอบทุกประการ ตัวเราก็จะรับทำการด้วยส่วนหนึ่ง เฮาเกียนจึงว่า ถ้าดังนั้นท่านทั้งปวงจงตระเตรียมทหารให้พร้อมทุกหมวดทุกกองเถิด เราจะรับยกเข้าไปทำการให้ทันท่วงทีอย่าให้รู้ตัว แล้วก็เร่งคนถือหนังสือกลับเข้าไปบอกแก่เฮาเหลกผู้บิดาแลขุนนางทั้งปวงซึ่งยังอยู่นั้น ว่าบัดนี้เราตระเตรียมกองทัพไว้พร้อมอยู่แล้ว จะยกเข้ามาทำการช่วยชีวิตท่านทั้งปวง แม้เรายกทหารเข้ามาถึงแล้วเมื่อใด ก็ให้จุดเพลิงขึ้นในเมืองเปนสำคัญ
ฝ่ายจงโฮยครั้นรุ่งเช้าขึ้นจึงให้หาเกียงอุยเข้ามาแก้ฝันว่า เวลาคืนนี้เราฝันเห็นว่ามีอสรพิษมาขบเอาเรารอบทั้งกาย นิมิตรนี้จะร้ายดีประการใดเชิญท่านทำนายแก่เราให้แจ้ง เกียงอุยจึงทำนายว่า ซึ่งท่านนิมิตรว่าอสรพิษแลมังกรสองประการนี้ จะทำประการใดก็เห็นจะสำเร็จความปราถนา เปนชัยมงคลแก่ท่านอีก จะได้มีอันตรายสิ่งใดหามิได้ จงโฮยได้ฟังดังนั้นก็มีความยินดี จึงว่าความปราถนาเราจะสำเร็จจริงเหมือนท่านทำนายเปนมั่นคง เกียงอุยจึงว่า ซึ่งท่านให้เอาขุนนางทั้งปวงมาขังไว้ในวังปราถนาจะให้ลงใจด้วยกัน ข้าพเจ้าเห็นว่าหาสุจริตไม่ จะเอาไว้ให้เปนเสี้ยนหนามอยู่หาต้องการไม่ เท็จจริงประการใดท่านก็มีปัญญาพิเคราะห์เห็นอยู่สิ้นทุกประการแล้ว ถ้าฆ่าเสียสิ้นทีเดียวจะมิพ้นราคีแก่ตัวหรือ
จงโฮยได้ฟังเกียงอุยก็เห็นชอบด้วย จึงว่าถ้าฉนั้นท่านจงคุมเอาทหารเอกของเราไปจับเอาตัวขุนนางทั้งปวงฆ่าเสียให้สิ้นเถิด เกียงอุยรับคำแล้วก็ขึ้นม้าจะพาทหารทั้งปวงออกมา พอจุกอกขึ้นเปนกำลังทนมิได้ก็ซบลงอยู่กับหลังม้า ทหารทั้งปวงเห็นดังนั้นก็ตกใจ ช่วยกันเข้าพยุงเกียงอุยออกมานวดฟั้นแก้ไขค่อยคลายขึ้น ในทันใดพอได้ยินเสียงทหารเฮาเกียนแลอุยก๋วนโห่ร้องอื้ออึงเอิกเกริกตีล้อมเมืองเข้ามาทั้งสี่ด้าน
เกียงอุยจึงว่าแก่จงโฮยว่า ซึ่งทหารโห่ร้องตีเข้ามาทั้งนี้มิใช่ผู้อื่น เปนพรรคพวกของขุนนางเหล่านี้มั่นคง จำจะฆ่าคนเหล่านี้เสียให้สิ้นก่อนจะเอาไว้มิได้ ว่ายังมิทันขาดคำพอเห็นแสงเพลิงติดขึ้นทั้งสี่ด้าน ทหารวิ่งตรูเข้ามาถึงข้างใน จงโฮยเห็นทหารตรูกันเข้ามาก็ตกใจ จึงปิดประตูที่อยู่เสียแล้วก็วิ่งหนีขึ้นไปอยู่ชั้นบน ทหารเฮาเกียนกับอุยก๋วนก็จุดเพลิงล้อมเข้าไป
จงโฮยจึงคิดว่าตัวกูเปนชาติทหาร การจวนตัวแล้วจะคิดกลัวความตายอยู่ก็หาควรไม่ คิดฉนี้แล้วก็ถอดกระบี่ไล่ฆ่าฟันลงมา ทหารเฮาเกียนล้มตายลงประมาณเก้าคนสิบคน ทหารทั้งปวงก็ช่วยกันล้อมจงโฮยเข้าไว้ ยิงเกาทัณฑ์ระดมมาถูกจงโฮยล้มลงตายกับที่ ทหารเฮาเกียนก็เข้าตัดเอาสีสะไป
ฝ่ายเกียงอุยเห็นเพลิงไหม้ล้อมเข้ามาดังนั้นก็โกรธ ชักกระบี่ออกจะไล่ฟันทหารซึ่งล้อมเข้ามา พอขยับตัวจะออกไปก็จุกอกขึ้นซุดนั่งลง จึงว่าอุบายของเราคิดไว้ตลอดแล้ว เทพดามิได้โปรดให้สำเร็จแกล้งผลาญชีวิตเราในครั้งนี้ เมื่อวาสนาหาไม่จะอยู่ไปใย ว่าดังนั้นแล้วก็เชือดฅอตายเสียในทันใด
บันดาขุนนางทั้งปวงซึ่งจงโฮยกักขังไว้นั้นมีความโกรธเกียงอุยนักว่ายุยงจงโฮย ก็ไปหาเกียงอุยพอไปพบศพเข้า ต่างคนต่างโกรธก็เอากระบี่ผ่าอกออกเห็นตับคับหัวอกอยู่ ดีนั้นใหญ่เท่าไข่ห่าน จึงคิดว่า เกียงอุยมีดีใหญ่ฉะนี้หรือจะมิกล้าหาญเข้มแขงเปนทหารเอก แล้วก็ตัดเอาสีสะไป แลเมื่อขณะเกียงอุยถึงแก่ความตายนั้น อายุได้ห้าสิบเก้าปี
ฝ่ายทหารเตงงายเห็นวุ่นวายขึ้นดังนั้น ก็คุมกันติดตามไปจะชิงเอาตัวเตงงาย อุยก๋วนรู้จึงปรึกษากับเตนซกซึ่งเปนคนสนิธ ว่าเตงงายนี้เราคิดกลอุบายจับกุมเอง ถ้าแลทหารทั้งปวงติดตามไปชิงเอาตัวเตงงายมาได้ก็จะทำอันตรายแก่เราด้วยมีความพยาบาทเปนมั่นคง ท่านจะคิดประการใด
ฝ่ายเตนซกเปนอริกับเตงงายมาแต่ก่อนมีความพยาบาทอยู่ ได้ทีดังนั้นจึงรับสั่งว่า ข้าพเจ้าจะขออาสาท่านคุมทหารตามไปฆ่าเตงงายเสียเองมิให้มีราคีแก่ท่านสืบไป อุยก๋วนดีใจก็ให้เตนซกคุมทหารห้าร้อยรีบตามไปฆ่าเสียในทันใด
แลขณะเมื่อจงโฮยแลเกียงอุยตายแล้วนั้น ชาวเมืองเสฉวนทั้งปวงหาผู้ใดจะบังคับมิได้ ก็เกิดการจลาจลฆ่าฟันกันขึ้นเอง เตียวเอ๊กนายทหารใหญ่กับบุตรกวนอูผู้หนึ่งก็ถึงแก่ความตายด้วย ครั้นอยู่ประมาณสองวันพอกาอุ้นยกกองทัพมาถึง ก็ปราบปรามอาณาประชาราษฎรทั้งปวงให้สงบเปนปรกติแล้ว ก็ตั้งให้อุยก๋วนเปนใหญ่รักษาเมืองเสฉวนอยู่ จึงเอาตัวพระเจ้าเล่าเสี้ยนกับฮวนเกี๋ยนเตียวเสียวเจียวจิ๋วขับเจ้งห้าคนนี้ไปเมืองวุยก๊ก
ฝ่ายเตงฮองคุมกองทัพเมืองกังตั๋ง ซึ่งยกมาช่วยจูกัดเจี๋ยม ครั้นยกมาถึงกลางทางรู้ว่าเมืองเสฉวนเสียแล้ว ก็ยกกลับไปแจ้งแก่ซุนฮิว ๆ จึงว่าเมืองเสฉวนกับเมืองเราก็เหมือนฟันกับปาก เมื่อแลเมืองเสฉวนเสียแก่สุมาเจียวฉนี้แล้ว เห็นว่าสุมาเจียวจะมิหยุดจะยกมาทำร้ายแก่เมืองเราเปนมั่นคง จึงให้ลกค่องผู้เปนบุตรลกซุนซึ่งไปกินเมืองเกงจิ๋วนั้น คุมทหารออกเที่ยวตรวจตรารักษาด่านทุกตำบล ให้ซุนฮีไปรักษาเมืองลำซี เกณฑ์ทหารออกเที่ยวสอดแนมกิจการทั้งปวง แล้วเกณฑ์ทหารไปตั้งค่ายรายอยู่ตามริมแม่นํ้าเมืองกังตั๋งสามร้อยลูก หวังจะป้องกันกองทัพเมืองวุยก๊ก ให้เตงฮองเปนนายด่านตรวจตรากำชับทหารทั้งปวง
ฝ่ายพระเจ้าเล่าเสี้ยนครั้นมาถึงเมืองเตียงอั๋นแล้ว ก็เข้าไปคำนับสุมาเจียว ๆ ก็พาทหารแลพระเจ้าเล่าเสี้ยนยกทหารกลับมาเมืองวุยก๊ก ครั้นถึงเมืองแล้วสุมาเจียวจึงว่าแก่พระเจ้าเล่าเสี้ยนว่า ท่านนี้เปนคนมิดีหาสติปัญญามิได้ เสพย์แต่สุรามิได้นำพากิจการบ้านเมือง ทำให้แผ่นดินฟั่นเฟือนเสีย จนอาณาประชาราษฎรได้ความเดือดร้อนดังนี้มิควรนัก ชอบแต่ประหารชีวิตเสียจึงจะควร
พระเจ้าเล่าเสี้ยนได้ฟังสุมาเจียวว่า มีความกลัวเปนกำลังหน้าเสร้าสลดลงในทั้นใดก็หมอบนิ่งอยู่ ขุนนางทั้งปวงก็ชวนกันขอโทษไว้ สุมาเจียวก็อนุญาตให้ จึงตั้งพระเจ้าเล่าเสี้ยนเปนที่อ่านลกก๋ง ประทานหญิงคนให้ร้อยหนึ่งกับแพรอย่างดีหมื่นพับแลเงินทองเปนอันมาก แล้วตั้งทหารซึ่งตามมาด้วยนั้นเปนที่ขุนนางตามสมควร จึงจัดถิ่นฐานบ้านเรือนให้อยู่ตามประเพณีทุกประการ พระเจ้าเล่าเสี้ยนคำนับสุมาเจียวแล้วก็พากันลาออกมาที่อยู่
ขณะนั้นสุมาเจียวจึงให้ปรึกษาโทษฮุยโฮว่า เปนคนชักชวนเจ้าทำให้เสียประเพณีแผ่นดินจะเลี้ยงไว้มิได้ ก็ให้ทหารเอาตัวไปทำโทษตัดตีนมือตะเวนรอบเมืองแล้วก็ฆ่าเสีย ครั้นอยู่มาวันหนึ่งสุมาเจียวจึงให้เชิญพระเจ้าเล่าเสี้ยนเข้ามากินโต๊ะ แล้วให้มีงานเต้นรำต่าง ๆ ขุนนางทั้งปวงซึ่งมาด้วยพระเจ้าเล่าเสี้ยนนั้น ชวนกันนั่งก้มหน้าทำเปนทุกข์ร้อนอยู่หาเปนที่จะดูเต้นรำไม่ แต่พระเจ้าเล่าเสี้ยนนั้นเพ่งพระเนตรดูการเล่นยิ้มพรายรื่นเริงเปนปรกติ
สุมาเจียวเห็นดังนั้นจึงแสร้งถามว่า ทุกวันนี้ท่านระลึกถึงเมืองเสฉวนอยู่หรือ พระเจ้าเล่าเสี้ยนจึงบอกว่า ข้าพเจ้าได้มาพึ่งวาสนาของท่านก็เปนสุขอยู่หาได้คิดระลึกถึงบ้านเมืองไม่ สุมาเจียวได้ฟังดังนั้นก็นิ่งไว้แต่ในใจ ครั้นพระเจ้าเล่าเสี้ยนกินโต๊ะเสพย์สุราเสร็จแล้ว ก็คำนับลาสุมาเจียวมา
ขณะนั้นขับเจ้งจึงตามไปว่าแก่พระเจ้าเล่าเสี้ยนว่า เหตุใดพระองค์จึงเจรจาแก่สุมาเจียวฉนั้นหาควรไม่ ถ้าทีหลังจะไปกินโต๊ะแม้สุมาเจียวจะถามใหม่ พระองค์จงแกล้งทำร้องไห้บอกว่าระลึกถึงเมืองเสฉวน สุมาเจียวจะมีใจกรุณาเห็นสงสาร ก็จะให้เรากลับคืนไปเมืองเสฉวน ตั้งแต่นั้นพระเจ้าเล่าเสี้ยนก็จำถ้อยคำของขับเจ้งไว้
ครั้นอยู่สามสี่วันสุมาเจียวให้เชิญพระเจ้าเล่าเสี้ยนไปกินโต๊ะอีก จึงถามว่าทุกวันนี้ท่านคิดจะใคร่กลับไปเมืองเสฉวนอยู่หรือ พระเจ้าเล่าเสี้ยนจึงทำเอามือปิดหน้าเข้าร้องไห้แต่ว่านํ้าตาหาออกไม่ สุมาเจียวจึงว่า เหตุใดพูดกันโดยดีท่านมาร้องไห้ฉนี้เล่า แล้วเอามือชักเอาพระหัตถ์พระเจ้าเล่าเสี้ยนออกเสียจากพระพักตร์ มิได้เห็นมีนํ้าพระเนตร เปนปรกติอยู่ พระเจ้าเล่าเสี้ยนอดสูแก่ใจจึงว่า ถ้าท่านจะให้ข้าพเจ้ากลับไปเมืองเสฉวนก็จะได้ไป แม้ไม่เอ็นดูแล้วก็จนอยู่
สุมาเจียวแลทหารทั้งปวงได้ฟังพระเจ้าเล่าเสี้ยนว่าดังนั้นกลั้นยิ้มมิได้ก็ชวนกันหัวเราะสิ้นทุกคน สุมาเจียวจึงคิดว่าพระเจ้าเล่าเสี้ยนนี้เปนคนโฉดเขลาหาปัญญามิได้ ตั้งแต่นั้นมาสุมาเจียวก็มิได้มีความรังเกียจเลย ครั้นพระเจ้าเล่าเสี้ยนกินโต๊ะแล้วก็คำนับสุมาเจียวลาออกมา
ฝ่ายขุนนางทั้งปวงจึงปรึกษากันว่า สุมาเจียวมหาอุปราช ครั้งนี้ทำการได้เมืองเสฉวนมีความชอบมาก ควรจะเปนที่จีนอ๋อง ชอบเราทั้งปวงจะกราบทูลความชอบของมหาอุปราช ครั้นปรึกษากันแล้วก็พากันเข้าไปทูลพระเจ้าโจฮวน ๆ ก็เห็นชอบด้วย จึงตั้งให้สุมาเจียวเปนที่จีนอ๋องตามขุนนางปรึกษา สุมาเจียวมีใจกำเริบคิดว่าแผ่นดินนี้เปนของสุมาสูผู้พี่เราทำไว้ให้ราบคาบสืบกันมา แลบัดนี้สุมาเอี๋ยนสุมาฮิวบุตรของเราสองคนนี้ก็จำเริญวัยอยู่แล้ว ควรจะตั้งแต่งให้เปนใหญ่ อันสุมาเอี๋ยนผู้พี่นั้นลักขณะก็มีวาสนา ผมก็ยาวถึงตีนมือก็ยาวฟันขาวปัญญาพาทีเฉลียวฉลาดหลักแหลม แต่ทว่าไม่ชอบใจเรา ครั้นจะตั้งให้เปนใหญ่บัดนี้ก็มิได้ แต่สุมาฮิวผู้น้องซึ่งสุมาสูพี่เรารักใคร่เอาไปเลี้ยงดูแต่น้อยนั้นมีใจสัตย์ซื่อมั่นคงดี ควรที่จะตั้งให้เปนใหญ่ คิดฉนั้นแล้วก็ปรึกษาขุนนางทั้งปวงที่จะตั้งสุมาฮิวเปนเจ้าชีจู้ ขุนนางทั้งปวงจึงว่า ซึ่งท่านจะตั้งสุมาฮิวเปนชีจู้นั้นมิชอบ ด้วยข้าพเจ้าเห็นว่าแผ่นดินแต่ก่อนเกิดจลาจลนั้นก็เพราะกลับเอาผู้ใหญ่เปนผู้น้อยมิได้ทำตามขนบธรรมเนียมบุราณ ครั้งนี้ท่านจะมาตั้งน้องให้เปนใหญ่กว่าพี่นั้นข้าพเจ้าไม่เห็นด้วย สุมาเจียวได้ฟังขุนนางทั้งปวงว่าดังนั้นก็เห็นชอบจึงตั้งให้สุมาเอี๋ยนเปนเจ้าชีจู้
ครั้นอยู่มาวันหนึ่งขุนนางเอาเนื้อความไปแจ้งแก่สุมาเจียวว่า บัดนี้ข้าพเจ้าได้ยินเขาลือว่าเมืองซงบู๋ก๋วนนั้นมีคนลงมาแต่สวรรค์ สูงได้สี่วา ฝ่าตีนยาวสองศอก นุ่งเหลืองห่มเหลือง ผมขาวหนวดขาว ถือไม้เท้าเที่ยวร้องประกาศไปรอบเมืองว่าเปนเจ้าแก่มนุษย์ บอกคนทั้งหลายให้รู้ว่าแต่นี้ไปจะมีเจ้าแผ่นดินมาเปลี่ยนใหม่ อาณาประชาราษฎรทั้งปวงจะอยู่เย็นเปนสุข อย่าปรารมภ์เลย ครั้นเที่ยวบอกถ้วนสามวันแล้วคนนั้นก็หายไป
สุมาเจียวได้ฟังดังนั้นก็มีความยินดี สำคัญว่าตัวจะได้เปนเจ้าแผ่นดิน ก็กลับเข้ามาข้างในพอลมจับล้มลงอยู่กับที่ ขุนนางทั้งปวงรู้ก็ชวนกันเข้าไปถามว่าท่านป่วยเปนประการใด สุมาเจียวก็พูดมิออก เอาแต่มือชี้เอาสุมาเอี๋ยนเท่านั้น แล้วก็ขาดใจตายในทันใด ขุนนางทั้งปวงแต่งการศพตามประเพณี
ฝ่ายโฮเจ้งจึงปรึกษาแก่ขุนนางทั้งปวงว่า อันราชการบ้านเมืองแต่ก่อนนั้นสิทธิ์ขาดอยู่แก่เจ้าจีนอ๋อง บัดนี้เจ้าจีนอ๋องก็หาบุญไม่แล้ว ควรที่จะยกเจ้าชีจู้ขึ้นเปนที่จีนอ๋องว่าราชการบ้านเมืองสืบไป ขุนนางทั้งปวงก็เห็นพร้อมด้วย จึงตั้งเจ้าชีจู้เปนที่จีนอ๋องแทนสุมาเจียวผู้บิดา ก็ให้โฮเจ้งเปนที่มหาอุปราช แล้วตั้งแต่งขุนนางทั้งปวงตามฐานาศักดิ์โดยสมควร
ครั้นรุ่งขึ้นเช้าวันหนึ่งจีนอ๋องจึงให้หากาอุ้นกับหุยสิวเข้ามาถามว่า โจโฉกับบิดาของเราข้างไหนจะดีกว่ากัน กาอุ้นกับหุยสิวจึงว่า อันโจโฉนั้นทำการทั้งปวงมีความชอบมากก็จริง แต่ทว่าอาณาประชาราษฎรหารักใคร่สนิธไม่ ถึงมาทว่าทำสมบัติไว้ให้แก่โจผีผู้บุตรนั้นเล่าก็ยังมิราบคาบสิ้น ทิศเหนือทิศใต้ก็เปนเสี้ยนหนามอยู่ อันพระไอยกาของท่านได้ทำการมาก็หนักหนา ปรากฎชื่อเสียงเลื่องลือเปนอันมาก แลอาณาประชาราษฎรก็รักใคร่สนิธ พระบิดาของท่านเล่าก็ซ้ำได้เมืองเสฉวน ครั้งนี้มีเกียรตยศเปนที่ยำเกรงก็มาก ซึ่งจะเอาโจโฉมาเปรียบด้วยนั้นเห็นไกลกันนัก
จีนอ๋องจึงว่า แต่ก่อนแผ่นดินนี้ก็เปนของพระเจ้าเหี้ยนเต้ โจโฉคิดอ่านทำการกำจัดเสีย ชิงเอาราชสมบัติของพระองค์เปนของตัวได้ แม้ว่าเราจะชิงเอาสมบัติของพระเจ้าโจฮวนเหมือนกระนั้นบ้างจะไม่ได้เจียวหรือ
กาอุ้นหุยสิวจงว่าท่านว่านี้ชอบ ซึ่งจะชิงเอาราชสมบัติของพระเจ้าโจฮวนนั้น ก็เหมือนกับช่วยแก้แค้นพระเจ้าเหี้ยนเต้ ท่านคิดฉนี้ก็ต้องด้วยประเพณีแผ่นดินอยู่แล้ว จีนอ๋องได้ฟังกาอุ้นหุยสิวว่าก็กำเริบนํ้าใจ ครั้นเวลารุ่งเช้าก็ถือกระบี่เข้าไปในวัง
ฝ่ายพระเจ้าโจฮวนแต่ไม่สบายพระทัยมาหลายวัน พอวันนั้นเสด็จออกมานั่งอยู่ เห็นจีนอ๋องถือกระบี่เดิรเข้าไปถึงข้างใน ก็คำนับเชิญจีนอ๋องนั่งบนที่สมควร จีนอ๋องจึงถามว่า พระองค์รู้หรือไม่ว่าราชสมบัติบ้านเมืองทั้งปวงนี้ผู้ใดทำไว้ พระเจ้าโจฮวนจึงว่า อันราชสมบัติบ้านเมืองซึ่งเปนปรกติราบคาบเราได้อาศรัยเปนสุขอยู่ทั้งนี้ ก็เพราะกำลังปัญญาความคิดปู่ท่านแลบิดาท่านทำไว้ให้แก่เรา
จีนอ๋องจึงว่า ข้าพเจ้าเห็นพระองค์ทุกวันนี้สติปัญญาก็น้อย จะจัดแจงทหารก็ไม่เปน จะว่ากล่าวกิจการฝ่ายพลเรือนเล่าก็มิได้ สาระพัดที่ไม่สมประกอบสิ้น ต้องการอันใดจะมานั่งกอดสมบัติอยู่ ถ้ายกให้กับผู้อื่นที่มีสติปัญญาว่ากล่าวกิจการแผ่นดินมิดีหรือ พระเจ้าโจฮวนได้ฟังดังนั้นก็ตกใจ กอดพระหัตถ์เข้าซบพระพักตร์นิ่งอยู่
เตียวเจ๊กเปนขุนนางผู้ใหญ่นั่งเฝ้าพระเจ้าโจฮวนอยู่ ได้ยินจีนอ๋องว่าดังนั้นจึงตวาดว่า เหตุไฉนท่านมาเจรจาดังนี้ ครั้งเมื่อพระเจ้าโจโฉยังมีพระชนม์อยู่ ทรงพระอุตส่าห์มิได้คิดแก่ชีวิต สู้ทรมานพระองค์ไปเที่ยวปราบปรามบ้านเมืองทั้งปวงให้ราบคาบปราศจากเสี้ยนหนามหลักตอ กำจัดราชศัตรูเสียทำให้อาณาประชาราษฎรเปนสุข แล้วก็ยกแผ่นดินให้แก่พระญาติวงศ์ครอบครองสืบ ๆ กันมา พระเจ้าโจฮวนก็มิได้ทำสิ่งใดให้แผ่นดินเดือดร้อนหาความผิดมิได้ ซึ่งท่านจะให้ยกสมบัติให้แก่ผู้อื่นเสียง่าย ๆ นั้นด้วยเหตุอันใด
จีนอ๋องได้ฟังก็โกรธจึงว่า ราชสมบัติทั้งนี้เดิมเปนของพระเจ้าเหี้ยนเต้ โจโฉก็เปนข้าของพระองค์ คิดอ่านกำจัดพระองค์เสียแล้วชิงเอาเปนของตัวสิได้ ฝ่ายอัยกาบิดาเราก็ได้ทำการสงครามปราบปรามกำจัดศัตรูเสียก็เหมือนกัน แม้ชิงเอาบ้างจะไม่ได้เจียวหรือ ว่าฉนั้นแล้วก็สั่งให้บูซูจับเอาตัวไปตี พระเจ้าโจฮวนก็คุกเข่าลงคำนับขอโทษเตียวเจ๊ก จีนอ๋องก็มิให้ เร่งให้บูซูเอาไปตีตายเสียในทันใด แล้วก็ลุกออกมา
ขณะนั้นพระเจ้าโจฮวนจึงปรึกษากาอุ้นหุยสิวว่า การเกิดกำเริบฉนี้แล้วท่านจะคิดประการใด กาอุ้นหุยสิวจึงว่า ทุกวันนี้ข้าพเจ้าพิเคราะห์ดูเห็นแผ่นดินก็จะร่วงโรยลงแล้ว ซึ่งพระองค์จะขัดแขงอยู่นั้นมิได้ การจวนตัวถึงเพียงนี้ ควรหรือพระองค์จะไม่ผ่อนผันนั้นก็จะมีภัยมาถึงตัว ขอพระองค์จงยกสมบัติให้แก่จีนอ๋องเสียเถิด ก็จะมีความสุขสืบไป พระเจ้าโจฮวนก็เห็นชอบด้วยจึงกำหนดแก่ขุนนางทั้งปวงว่า ถึงเดือนยี่ขึ้นคํ่าหนึ่งให้เข้ามาพร้อมกันในวัง แล้วก็ให้จัดที่ทางทั้งปวง
ครั้นถึงวันกำหนดขุนนางทั้งปวงเข้ามาพร้อมกันในที่เฝ้า พระเจ้าโจฮวนก็ยกเอาตราสำหรับว่าราชการเมืองมอบให้จีนอ๋อง ๆ รับเอาตราหยกแล้วก็ขึ้นนั่งบนที่สูง ชูกระบี่ขึ้นท่ามกลางขุนนางทั้งสองแถว จึงร้องเรียกพระเจ้าโจฮวนเข้ามาคุกเข่าลงคำนับต่อหน้าขุนนางแล้วจึงว่า พระเจ้าเหี้ยนเต้เสวยราชสมบัติครอบครองแผ่นดินนี้มาได้ยี่สิบห้าปี โจโฉผู้เปนไอยกาของท่านกำจัดเสีย ขึ้นครอบครองราชสมบัติสืบแซ่มาถึงสี่สิบห้าปี บัดนี้แผ่นดินก็ร่วงโรยถึงกำหนดที่เราจะได้เปนใหญ่ในราชสมบัติแล้ว ตัวท่านอย่ามีความวิตกไปเลย แล้วพระเจ้าจีนอ๋องจึงตั้งให้พระเจ้าโจฮวนเปนที่ตันลิวอ๋องให้ไปกินเมืองกิมลงเสีย กำหนดว่ามิได้มีข้อรับสั่งให้มา ก็อย่าให้มาเฝ้าเปนอันขาดทีเดียว พระเจ้าโจฮวนซบพักตร์ลงร้องไห้ แล้วก็คำนับลาพระเจ้าจีนอ๋องพาเอาพรรคพวกของตัวไปณเมืองกิมลงเสีย
แลขณะเมื่อพระเจ้าจีนอ๋องได้เสวยราชสมบัตินั้น (พ.ศ. ๘๐๘) ก็สั่งให้ปล่อยนักโทษทั้งปวงเสียจากเรือนจำสิ้น แล้วจึงให้นามเมืองวุยก๊กชื่อว่าเมืองใต้จิ๋นแต่นั้นมา ครั้นอยู่มาวันหนึ่งพระเจ้าจีนอ๋องเสด็จออกว่าราชการ จึงปรึกษาด้วยขุนนางทั้งปวงให้เกณฑ์กองทัพจะยกไปตีเมืองกังตั๋ง
ฝ่ายพระเจ้าซุนฮิวแจ้งกิตติศัพท์ว่า สุมาเอี๋ยนชิงเอาราชสมบัติของพระเจ้าโจฮวนตั้งตัวเปนใหญ่ แล้วให้ซ่องสุมทแกล้วทหารทั้งปวงเกณฑ์กองทัพจะยกมาตีเอาเมืองกังตั๋งฉนั้น ก็มีพระทัยทุกข์ตรอมไปจนทรงพระประชวรหนักลงถึงแก่ความตาย ครั้นขุนนางทั้งปวงแต่งการศพพระเจ้าซุนฮิวเสร็จแล้ว จึงปรึกษาจะยกซุนเปียนผู้เปนพระราชบุตรขึ้นครอบครองราชสมบัติว่าราชการเมืองแทนพระราชบิดาตามประเพณีสืบไป
ขณะนั้นบั้นเฮ็กเตียวเป๋าขุนนางผู้ใหญ่จึงปรึกษาว่า ซึ่งจะยกซุนเปียนผู้เปนพระราชบุตรขึ้นว่าราชการเมืองนั้นก็ชอบอยู่ แต่ทว่าซุนเปียนนี้มีสติปัญญาน้อยยังเยาว์แก่ความนัก เห็นจะว่าราชการไปมิตลอด ขอให้เอาซุนโฮซึ่งเปนหลานพระเจ้าซุนกวน อันเปนบุตรของซุนเหลียงนั้นครอบครองราชสมบัติเถิด ด้วยมีสติปัญญาหลักแหลมเห็นจะปกป้องอาณาประชาราษฎรได้
ครั้นขุนนางทั้งปวงได้ยินเสนาผู้ใหญ่ทั้งสองปรึกษาฉนั้น ก็เห็นพร้อมด้วยกันสิ้น ครั้นถึงเดือนเก้าขึ้นค่ำหนึ่ง ก็แต่งการพระราชพิธีอภิเษกซุนโฮขึ้นครอบครองราชสมบัติสืบไป จึงตั้งให้ซุนเปียนผู้เปนพระราชบุตรของพระเจ้าซุนฮิวเปนที่เจ้าเจี๋ยงอ๋อง ให้เตงฮองเปนที่ต้ายสุม้า ครั้นพระเจ้าซุนโฮได้เสวยราชสมบัติแล้วก็มีพระทัยกำเริบ เชื่อฟังถ้อยคำงิมหุนผู้เปนขันที มิได้เอาใจใส่กิจการบ้านเมืองทั้งปวงเสพย์สุราเปนนิจ เอียงเหียงเตียวเป๋าซึ่งเปนขุนนางผู้ใหญ่เห็นผิดก็เข้าไปทูลทัดทานห้ามปรามเปนหลายครั้ง พระเจ้าซุนโฮมิได้เชื่อฟังโกรธขุนนางทั้งสองคนก็สั่งให้เอาตัวไปฆ่าเสีย ตั้งแต่นั้นมาขุนนางทั้งปวงก็กลัวเกรงมิอาจที่จะห้ามปรามทูลทัดทานได้
ครั้นอยู่มาพระเจ้าซุนโฮก็ยกไปตั้งอยู่บู๊เฉียง กะเกณฑ์ทแกล้วทหารแลอาณาประชาราษฎรไปตัดไม้มาทำวัง อาณาประชาราษฎรทั้งปวงได้ความเดือดร้อนเปนอันมาก ครั้นทำวังแล้วจึงปรึกษาด้วยหอกหยกว่า ครั้งพระเจ้าซุนฮิวยังมีพระชนม์อยู่ไม่ไว้ใจแก่ราชการ เกณฑ์ให้เตงฮองเปนนายใหญ่ออกไปตั้งค่ายอยู่ตามริมชายทเลนั้น ปราถนาจะกันกองทัพเมืองวุยก๊กไว้ แลทหารทั้งปวงเหล่านี้ก็พรั่งพร้อมกันอยู่ชอบท่วงทีแล้ว เราจะยกไปตีเมืองวุยก๊กทีเดียว หวังจะช่วยแก้แค้นพระเจ้าเล่าเสี้ยน จะยกกองทัพไปทางใดจึงจะสดวก
หอกหยกจึงทูลว่า ซึ่งพระองค์จะยกกองทัพไปตีเมืองวุยก๊กนั้นข้าพเจ้าไม่เห็นด้วย บัดนี้เมืองเสฉวนก็เสียแก่สุมาเจียวแล้ว สุมาเจียวมีใจกำเริบนักหมายจะยกมาตีเมืองกังตั๋งอีก ขอให้พระองค์จัดแจงป้องกันรักษาเมืองมั่นไว้ อย่าเพ่อยกไปก่อนเลย แม้พระองค์มิฟังข้าพเจ้าจะขืนยกพลทหารไปบัดนี้ ก็เหมือนหนึ่งเอาฝอยไปทุ่มเข้าที่กองเพลิง
พระเจ้าซุนโฮได้ฟังดังนั้นก็โกรธ จึงว่าเราคิดอ่านจะยกไปกำจัดสุมาเอี๋ยนจะเอาฤกษ์ชัยชนะ ตัวท่านมาทัดทานเปนอปมงคลฉนี้มิชอบ หากว่าตัวท่านเปนขุนนางผู้ใหญ่มาแต่ก่อน ถ้าหาไม่เราจะประหารชีวิตเสีย ว่าดังนั้นแล้วก็ให้บูซูขับออกไปจากที่เฝ้า หอกหยกมาถึงข้างนอกแล้วก็ทอดใจใหญ่ ว่าสมบัติในเมืองกังตั๋งนานไปก็จะเปนของผู้อื่น ตั้งแต่นั้นมาหอกหยกก็บอกป่วยมิได้เข้าไปทำราชการดังแต่ก่อน
ฝ่ายพระเจ้าซุนโฮก็สั่งให้ลกข้อง ซึ่งไปรักษาเมืองเกงจิ๋วนั้นคิดอ่านจะให้ยกไปตีเมืองซงหยง ม้าใช้รู้กิตติศัพท์จึงเอาเนื้อความไปแจ้งแก่สุมาเอี๋ยนณเมืองไต้จิ๋นว่า บัดนี้พระเจ้าซุนโฮให้กะเกณฑ์ทหารทั้งปวงจะยกมาตีเมืองซงหยง
ครั้นพระเจ้าสุมาเอี๋ยนได้แจ้งดังนั้น จึงปรึกษาแก่ขุนนางทั้งปวง กาอุ้นจึงทูลว่า บัดนี้ข้าพเจ้าแจ้งว่าพระเจ้าซุนโฮได้เปนใหญ่ในเมืองกังตั๋งนั้นมิได้ประพฤติตามขนบธรรมเนียมแต่ก่อน ประเพณีแผ่นดินฟั่นเฟือนอยู่หาเปนปรกติไม่ ขอให้พระองค์มีรับสั่งไปถึงเอียวเก๋า ซึ่งเปนนายทหารอยู่ณเมืองซงหยงนั้น ซ่องสุมทแกล้วทหารรักษาบ้านเมืองไว้ให้มั่นคง คอยดูท่วงทีเมืองกังตั๋ง ถ้าเกิดอันตรายจลาจลขึ้นแล้วเมื่อใด เราก็จะยกทัพใหญ่ไปโจมตีเอาเห็นจะได้โดยสดวก พระเจ้าสุมาเอี๋ยนก็เห็นชอบด้วย จึงให้มีหนังสือไปถึงเอียวเก๋าตามถ้อยคำกาอุ้นทุกประการ
เอียวเก๋าครั้นแจ้งในข้อรับสั่งแล้ว ก็กะเกณฑ์ทหารออกไปตั้งรักษาด่านทางอยู่ทุกตำบล ครั้นมาวันหนึ่งทหารจึงเข้าไปบอกว่า บัดนี้ลกข้องนายทหารซึ่งยกมาตั้งอยู่ณปลายแดนนั้นก็เรรวนฟั่นเฟือนอยู่แล้ว ทแกล้วทหารก็มิได้คุมกันเปนหมวดกองโดยกระบวร ขอให้ท่านเร่งยกทหารไปโจมตีเอาเห็นจะได้ชัยชนะโดยง่าย เอียวเก๋าจึงว่า อันลกข้องนี้มีสติปัญญาเปนสามารถ ทั้งฝีมือก็เข้มแขง เปนนายทหารใหญ่ในเมืองกังตั๋ง ชำนิชำนาญในการสงครามมาช้านาน ซึ่งท่านจะประมาทดูเบาให้ยกไปตีลกข้องนั้นมิชอบ เราไม่เห็นด้วย ถ้าแลตั้งมั่นรออยู่ฟังกิตติศัพท์เมืองกังตั๋ง เห็นได้ทีแล้วจึงจะยกไปโจมตีเอาอย่าให้รู้ตัวจะมิดีหรือ ทหารทั้งปวงได้ฟังดังนั้นก็คำนับเห็นชอบด้วย เอียวเก๋าก็ตั้งมั่นรอฟังกิตติศัพท์อยู่ณปลายแดน
ฝ่ายพระเจ้าซุนโฮจึงให้มีหนังสือไปถึงลกข้องว่า ให้เร่งยกทหารตีล่วงด่านเมืองไต้จิ๋นเข้าไปเอาชัยชนะจงได้ ครั้นลกข้องแจ้งดังนั้นจึงให้หนังสือตอบไปว่า ซึ่งพระองค์จะให้ข้าพเจ้าเร่งยกกองทัพตีเข้าไปยังมิได้ท่วงทีก่อน จะขอตั้งมั่นไว้ ถ้าได้ช่องแล้วเมื่อใดจึงจะยกพลทหารทำการเข้าไปเอาชัยชนะ ขออย่าให้พระองค์ทรงพระวิตกเลย อันราชการฝ่ายนี้ข้าพเจ้าจะขอรับเอาเปนพนักงาน พระเจ้าซุนโฮได้แจ้งดังนั้นก็ทรงพระดำริห์ว่า ลกข้องนี้ไปตั้งขัดทัพอยู่เปนช้านาน ชรอยว่าจะเปนมิตร์สันถวะคุ้นเคยกันกับเอียวเก๋า จะกลับเข้าเปนพวกปัจจามิตร มิได้สัตย์ซื่อต่อเรามั่นคง จึงมีหนังสือตอบขัดแขงมาทั้งนี้ก็ทรงพระโกรธ จึงตั้งให้ซุนอี้ออกไปเปนนายใหญ่ควบคุมพลทหารทั้งปวง ก็ให้ถอดลกข้องนั้นออกเสีย
เอียวเก๋ารู้ว่าพระเจ้าซุนโฮประพฤติผิดขนบธรรมเนียมแต่ก่อน อาณาประชาราษฎรทั้งปวงก็มีความชิงชังเปนอันมาก แล้วก็ให้ถอดลกข้องออกเสีย เห็นอาการฟั่นเฟือนอยู่แล้ว ก็บอกหนังสือไปแจ้งแก่พระเจ้าสุมาเอี๋ยนณเมืองไต้จิ๋น ขอกองทัพเร่งยกมาตีเอาเมืองกังตั๋ง
พระเจ้าสุมาเอี๋ยนแจ้งในหนังสือดังนั้น ก็เร่งกะเกณฑ์ทหารเข้ากองทัพจะยกมา กาอุ้นกับขุนนางผู้ใหญ่จึงทูลห้ามว่าให้งดกองทัพไว้ พระเจ้าสุมาเอี๋ยนเห็นชอบ จึงให้งดกองทัพอยู่ ครั้นเอียวเก๋าแจ้งว่า พระเจ้าสุมาเอี๋ยนมิได้ยกกองทัพมากระทำแก่เมืองกังตั๋งดังนั้นก็ทอดใจใหญ่ ว่าเมืองกังตั๋งนี้เสียถึงเก้าส่วนแล้ว ยังแต่ส่วนหนึ่งจะได้โดยง่ายแล้ว พระเจ้าสุมาเอี๋ยนก็มิได้ยกกองทัพมา คิดเสียดายนักมิรู้แล้วเลย ครั้นถึงปลายปีเอียวเก๋าป่วยลงก็ตาย
พระเจ้าสุมาเอี๋ยนจึงตั้งให้เตาอี้เบนที่ตินหลำจงกุ๋น มาเปนนายทหารรักษาเมืองเกงจิ๋วแทน ครั้นตินหลำจงกุ๋นรู้ว่าลกข้องแลเตงฮองถึงแก่ความตายแล้ว พระเจ้าซุนโฮก็ประพฤติการฟั่นเฟือนเสพย์แต่สุราเปนนิตย์ ขุนนางผู้ใหญ่ผู้น้อยพิททูลห้ามปรามก็ให้ตัดปากจมูกเสีย ไพร่ฟ้าอาณาประชาราษฎรก็ได้ความเดือดร้อนเปนอันมาก จึงมีหนังสือไปแจ้งแก่พระเจ้าสุมาเอี๋ยนจะขอไปตีเมืองกังตั๋ง
พระเจ้าสุมาเอี๋ยนแจ้งในหนังสือดังนั้น ก็ตั้งให้เตาอี้เปนที่ไตโต๋ก๊กคุมทหารสิบหมื่น เปนแม่ทัพยกออกมาเมืองกังเหลงแลให้ตีเอาเมืองกังตั๋ง แล้วให้สุมาเตี้ยมเจ้าเมืองหลงเสียคุมทหารห้าหมื่นยกไปทางอิต๋ง ให้อองหุยคุมทหารห้าหมื่นยกไปทางอัวกั๋ง ให้อ๋องหยงคุมทหารห้าหมื่นยกไปทางบูเฉียง ให้ห่อหุนถือพลทหารห้าหมื่นยกไปทางแฮเค้ากำหนดให้อยู่ในบังคับบัญชาเตาอี้สิ้นทุกหมวดทุกกอง จึงเกณฑ์ให้องโยยกับตงปีนคุมเรือสำหรับจะข้ามส่งทแกล้วทหารทั้งปวง ม้าใช้จึงรีบเอาเนื้อความไปแจ้งแก่พระเจ้าซุนโฮณเมืองกังตั๋ง พระเจ้าซุนโฮจึงปรึกษาแก่ขุนนางทั้งปวง
เตี๋ยวเค้าจึงทูลว่า ถ้าฉนั้นขอให้พระองค์แต่งกองทัพไปตั้งรับอยู่ณเมืองกังเหลงทางหนึ่ง ให้ซุนหลิมยกทหารกองหนึ่งไปตั้งรับทางเมืองแฮเค้า ตัวข้าพเจ้ากับสิมเอ๋งแลจูกัดเจงจะคุมทหารสิบหมื่น เปนแม่ทัพใหญ่ยกไปตั้งอยู่ตำบลเอียวจู๊คอยรับกองทัพเมืองไต้จิ๋น พระเจ้าซุนโฮเห็นชอบด้วย ก็ให้ยกทหารทั้งปวงไป
ครั้นพระเจ้าซุนโฮเสด็จกลับเข้าไปข้างใน ยิมหุนขันทีซึ่งเปนคนสนิธจึงทูลถามว่า ราชการครั้งนี้พระองค์จะคิดประการใด พระเจ้าซุนโฮจึงบอกว่า อันราชการทางบกนี้เรากะเกณฑ์พลทหารไปสกัดอยู่ทุกตำบลแล้ว ยังวิตกอยู่แต่กองทัพเรือซึ่งองโยยเปนแม่กองยกมานั้น ยังหาผู้ใดที่จะออกไปรับต้านทานมิได้ ยิมหุนจึงทูลว่า อันกองทัพเรือนั้นพระองค์จะปรารมภ์ไปไย ไว้พนักงานข้าพเจ้าจะคิดกลอุบายตีให้แตกไปจงได้ พระเจ้าซุนโฮจึงถามว่าจะคิดเปนประการใด ยินหุนจึงทูลว่า ข้าพเจ้าคิดว่าจะขอให้เอาเหล็กมาตีเปนสายโซ่สักห้าร้อยสาย ๆ ละห้าสิบวาขึงกั้นแม่น้ำเมืองกังตั๋งเสีย แล้วจะได้ปักขวากเหล็กไว้ใต้นํ้านอกสายโซ่ออกไป ถ้ากองทัพเรือยกมาก็จะโดนขวากเหล็กเข้าติดอยู่ เรือก็จะทลุล่มลงทแกล้วทหารก็จะล้มตายฉิบหายไปเอง พระเจ้าซุนโฮฟังดังนั้นก็เห็นชอบด้วย จึงสั่งให้ช่างตีสายโซ่แลขวากเหล็กเปนอันมาก แล้วก็ให้ขึงปักไว้ที่ทางเลี้ยวแม่นํ้าเมืองกังตั๋งทุกตำบล
ฝ่ายเตาอี้คุมพลทหารรีบยกไปถึงตำบลเขาปาสันแต่ในเวลากลางคืน ก็ให้ซุ่มพลทหารไว้เปนอันมาก ครั้นเวลารุ่งเช้าม้าใช้เอาเนื้อความไปแจ้งแก่ง่อเอี๋ยนซุนหลิม ๆ ก็ให้ยกพลทหารทั้งทางบกทางเรือเข้าโจมตีกองทัพเตาอี้เปนสามารถ แต่เวลาเช้าจนเที่ยงทหารล้มตายลงเปนอันมาก กองทัพเมืองไต้จิ๋นหนุนกันซํ้ามา กองทัพกังตั๋งน้อยตัวอิดโรยลง ง่อเอี๋ยนซุนหลิมเข้ารบตลุมบอนด้วยกองทัพเมืองไต้จิ๋นก็ถึงแก่ความตายในที่รบ ทหารทั้งปวงสู้มิได้ก็แตกไป เตาอี้ได้ทีดังนี้ก็ยกทหารรีบตีหัวเมืองรายทางรวดขึ้นมา ขุนนางทั้งปวงก็ชวนกันออกมาคำนับสิ้นทุกหัวเมือง เตาอี้จึงกำชับทหารมิให้ทำอันตรายไพร่บ้านพลเมืองเปนอันขาดทีเดียว แล้วก็ให้กะเกณฑ์พลทหารพร้อมไว้ทุกหมวดทุกกอง จะได้ยกเข้าไปตีเมืองกังตั๋ง
ฝ่ายเรือใช้ซึ่งเข้ามาสอดแนมตามลำน้ำ เห็นสายโซ่แลขวากเหล็กก็กลับออกไปบอกองโยย ๆ จึงให้ทหารตัดไม้ทำแพเปนอันมากแล้ว ให้เอาดินถมหลังแพเสียจึงตั้งเตาชักสูบบนหลังแพ แล้วให้ใช้ใบเข้ามาตามลำคลอง แลเรือรบนั้นค่อยตามมาข้างหลัง ครั้นแพใช้ใบเข้ามาติดขวากอยู่คลื่นพัดแพโคลงก็ถอนขวากเหล็กหลุดขึ้นสิ้น แพก็เลื่อนเข้าไปถึงสายโซ่ กองเพลิงบนหลังแพนั้นก็เผาสายโซ่เข้า ทหารทั้งปวงซึ่งอยู่ในเรือรบเห็นสายโซ่แดงแล้วก็ชวนกันเข้าตัดในทันใด เรือรบก็เลื่อนเข้าไปตามลำคลองได้ ทหารเมืองกังตั๋งซึ่งรักษาหน้าที่นั้นก็แตกตื่นหนีไปสิ้น ทหารเมืองไต้จิ๋นได้ทีก็ไล่ฟันเปนอลหม่าน สิมเอ๋งจูกัดเจงเตียวเข้าก็ถึงแก่ความตายสิ้นทั้งสามคน เตาอี้แลองโยยได้ทีก็ให้ยกทหารเข้าล้อมเมืองกังตั๋งไว้
พระเจ้าซุนโฮขึ้นทอดพระเนตรดูบนกำแพง เห็นทหารเมืองไต้จิ๋นเข้าล้อมเมืองไว้เปนสามารถ ทหารทั้งปวงก็พ่ายแพ้หนีไปมิต่อสู้ ก็สลดพระทัยลง ชักกระบี่ออกจะเชือดฅอตาย ขุนนางทั้งปวงจึงมาห้ามยึดเอากระบี่ไว้แล้วทูลว่า พระองค์ประหารชีวิตเสียนั้นหาประโยชน์มิได้ เปนสำหรับประเพณีแผ่นดินแล้ว ขอให้พระองค์นบนอบเหมือนกับพระเจ้าเล่าเสี้ยนตามขนบธรรมเนียมเถิด
พระเจ้าซุนโฮก็เห็นชอบด้วย จึงเปิดประตูเมืองทั้งสี่ด้านพาขุนนางทั้งปวงออกไปคำนับองโยย แล้วเอาบาญชีพลเมืองแลบาญชีสิ่งของในท้องพระคลังมอบให้กับองโยยทุกประการ องโยยก็มีความยินดีรับเอาสิ่งของทั้งปวงไว้ ก็ป่าวร้องแก่อาณาประชาราษฎรทั้งปวงให้อยู่ตามภูมิลำเนาทุกตำบล ห้ามทหารทั้งปวงมิให้ทำยํ่ายีแก่ไพร่บ้านพลเมืองเปนอันขาด แล้วตั้งให้เตาอี้อยู่ว่าราชการณเมืองกังตั๋ง จึงพาเอาพระเจ้าซุนโฮแลขุนนางทั้งปวงมาเฝ้าพระเจ้าสุมาเอี๋ยนณเมืองไต้จิ๋น
พระเจ้าสุมาเอี๋ยนทอดพระเนตรเห็นพระเจ้าซุนโฮเข้ามาคำนับแล้วซบพระพักตร์อยู่ จึงตรัสสัพยอกว่าที่อันนี้เราแต่งไว้ท่าท่านช้านานอยู่แล้ว พระเจ้าซุนโฮจึงทูลว่า ข้าพเจ้าอยู่เมืองกังตั๋งนั้นก็ได้แต่งที่ไว้คำนับพระองค์เหมือนหนึ่งฉนี้ก็ช้านานหลายปี เหมือนหนึ่งพระองค์แต่งไว้ท่าข้าพเจ้า พระเจ้าสุมาเอี๋ยนแลพระเจ้าซุนโฮถ้อยทีตรัสสัพยอกฉนั้นแล้ว ต่างองค์ก็ทรงพระสรวลชื่นชมยินดีด้วยกัน แล้วให้แต่งโต๊ะมาเลี้ยงตามประเพณี
ขณะเมื่อเสพย์สุราอยู่นั้นกาอุ้นจึงถามพระเจ้าซุนโฮว่า เมื่อท่านอยู่ในเมืองกังตั๋งนั้น ได้ยินลือมาว่าตัดจมูกตัดปากควักลูกตาขุนนางเสียด้วยเหตุอันใด พระเจ้าซุนโฮจึงตวาดแล้วว่าตัวเราเปนเจ้า ขุนนางทั้งปวงมิได้ตั้งอยู่ในบังคับบัญชา ทำลเมิดจากขนบธรรมเนียมผิดคนจึงทำโทษ เหตุไรท่านมาถามฉนี้จะใคร่แจ้งการอันใด กาอุ้นได้ฟังดังนั้นก็อัปยศแก่ใจก็นิ่งอยู่
ขณะนั้นพระเจ้าสุมาเอี๋ยนจึงตั้งให้พระเจ้าซุนโฮเปนที่อุ้ยเบ้งเฮา บันดาขุนนางซึ่งตามมาด้วยนั้นก็ตั้งแต่งให้เปนที่ตามฐานาศักดิ์ จึงพระราชทานรางวัลปูนบำเหน็จทหารทั้งปวงซึ่งไปทำการได้ชัยชนะมา โดยสมควรตามชอบทุกประการ (พ.ศ. ๘๒๓)
แลเรื่องราวสามก๊กนี้เปนธรรมดาแผ่นดินมีความสุขก็นานแล้ว ก็ได้ความเดือดร้อนแล้วก็ได้ความสุขเล่า แลกระจายกันออกเปนแว่นแคว้นแดนประเทศของตัวแล้วก็กลับรวมเข้า แยกออกเปนสามก๊ก แล้วก็รวมเข้าเปนก๊กเดียวกัน ชื่อว่าเมืองไต้จิ๋น นับมาตามลำดับกษัตริย์ภายหลังนั้น พระเจ้าสุมาเอี๋ยนเสวยราชย์ได้สองปี พระเจ้าโจฮวนก็ถึงแก่ความตาย ครั้นถ้วนกำหนดสี่ปีพระเจ้าซุนโฮก็ถึงแก่ความตาย ครั้นเสวยราชย์ได้เจ็ดปี พระเจ้าเล่าเสี้ยนก็ถึงแก่ความตาย โดยบรรยายเรื่องราวสามก๊กนี้ก็บริบูรณ์
