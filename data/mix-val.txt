๏ จะกล่าวถึงพระอภัยมณีนาถ พร้อมพระญาติตรองตรึกว่างศึกเสือ
สมประสงค์วงศ์วานในว่านเครือ แต่ล้วนเชื้อสายกษัตริย์ขัตติยา
สินสมุทรสุดสาครบวรนาถ เชิญพระบาทบิตุรงค์เผ่าพงศา
ให้เสด็จกลับหลังเข้าลังกา ทั้งเสนานักพรตหมดทุกองค์
สั่งพหลพลทหารโห่เตรียมรถ มาพร้อมหมดสมหวังดั่งประสงค์
พวกเกณฑ์แห่แออัดจัตุรงค์ ทั้งทวนธงเขียวแดงแย่งมังกร
อภิรุมชุมสายรายสลับ แลระยับฉัตรเรียงเคียงสลอน
เครื่องอาวุธเสโล่แลโตมร ธนูศรดาบดั้งตั้งกระบวน
เชิญเสด็จสามกษัตริย์ขึ้นรถา เสวกาแห่แหนเข้าแดนสวน
เจ็ดกษัตริย์พร้อมพรักแล้วชักชวน ตามกระบวนพระมุนินทร์ปิ่นประชา ฯ
๏ ชมวิหคนกไม้ในวิถี จำปาจำปีขึ้นชิดต้นกฤษณา
ทั้งกาหลงชงโคโยทะกา มะลิลามะลิวัลย์พันประยงคุ์
อังกาบแก้วสายหยุดพุทธชาด ระดาดาษดอกระย้ามหาหงส์
ยี่สุ่นแซมแกมปนต้นประยงคุ์ ประดู่ดงดอกเหลืองเนื่องกันไป
ฝูงกาลิงจับกิ่งอุโลกร้อง นกยูงทองจับยอดยางไสว
กาสักจับยืนพลอดบนยอดไทร นกเขาไฟจับแฟบยืนแอบตัว
สาลิกาจับนิ่งบนกิ่งแก้ว เสียงเจื้อยแจ้วคลอเคลียทั้งเมียผัว
เห็นคนมาบินว่อนเที่ยวซ่อนตัว เพราะความกลัวหนีไปเสียไกลรัง
นกขมิ้นจับแมงเม่าพลางเคล้าคู่ ซังแชวอยู่พูดพลอดยอดมะสัง
กาเรียนดงส่งเสียงสำเนียงดัง บนยอตตรังแซ่ซ้องก้องกังวาน
โพระดกจับไม้มะเดื่อปล้อง กระทุ้งทองจับกระถินกินอาหาร
ฝูงกระทาจับกระทิงไม่นิ่งนาน ร้องประสานควักข้าวตากไปฝากตา ฯ
๏ เจ็ดกษัตริย์ทอดทัศนานก ฝูงวิหคหลายอย่างต่างภาษา
จัตุบาทดาษดื่นพื้นสุธา ฝูงเลียงผาเม่นหมีชะนีไพร
ละมั่งระมาดผาดเผ่นเล่นบนโขด เสือกระโดดจับฟัดจนตัดษัย
ฝูงโคถึกมฤคาพากันไป เที่ยวในไพรพงกว้างทางอรัญ
ทั้งลิงค่างช้างเถื่อนวิ่งเกลื่อนกลุ้ม แอบสุมทุมชายป่าพนาสัณฑ์
ทั้งฟานแฟนแล่นเรียงไปเคียงกัน ชะมดฉมันกวางทรายกระต่ายดง
ฝูงแรดร้ายควายเปลี่ยวเที่ยวเลี้ยวลัด ในป่าชัฏพุ่มไม้ไพรระหง
ทั้งฝูงฬากาสรในดอนดง ตุ่นกระจงจามรีมีบนเนิน
เจ็ดกษัตริย์ทัศนาในป่าไม้ ยกพลไปตามลำเนาภูเขาเขิน
ระยะย่างทางไปพอใจเพลิน รีบดำเนินพลไปใกล้ลังกา ฯ
๏ ฝ่ายพระยาวาโหมที่อยู่ด่าน เมืองป่าตาลพร้อมพรักคอยรักษา
ครั้นรู้ข่าวเจ้านายเสด็จมา ก็ปรีดาต้อนรับกองทัพพลัน
เอาสิ่งของกองรายถวายเสร็จ เชิญเสด็จทรงเดชเข้าเขตขัณฑ์
เจ็ดกษัตริย์สุริย์วงศ์เผ่าพงพันธุ์ ทั้งนักธรรม์เสวกาพลากร
พระอภัยมุนีฤๅษีสาม เสด็จตามมรรคาหน้าสิงขร
หยุดประทับรถาพลากร เจ้านครนคราเมืองป่าตาล
เจ็ดกษัตริย์ขึ้นประทับบนตึกใหญ่ พลไพร่พวกพหลพลทหาร
เข้ายับยั้งนั่งนอนผ่อนสำราญ เสพอาหารถ้วนทั่วทุกตัวตน
พระอภัยมุนีหลวงชีสอง เสวยของโอชาผลาผล
เจ็ดกษัตริย์ขัตติยาเจ้าสากล ให้ตรวจพลล้อมรอบขอบกำแพง
พวกวาโหมเกณฑ์ไพร่ให้รายรอบ ตามเขตขอบไฟสว่างกระจ่างแสง
แล้วเกณฑ์พวกสารวัตรคอยจัดแจง ตามตำแหน่งนายหมวดให้ตรวจตรา ฯ
๏ ฝ่ายพระจอมมุนินทร์ปิ่นฤๅษี ประทับที่ป่าตาลริมชานผา
บนเก๋งใหญ่ในประเทศเขตลังกา ภาวนาทางธรรมสำมดึงส์
มัธยัสถ์ตัดห่วงบ่วงสงสาร หมายนิพพานลุล่วงไม่หวงหึง
หวังประโยชน์ทางธรรมสำมดึงส์ กว่าจะถึงพระนิพพานเหมือนการตรอง
ให้โอวาทแต่บรรดาที่มาด้วย พระหวังช่วยเหล่าคนที่หม่นหมอง
เทศนาสากลให้คนตรอง โดยทำนองนักพรตให้อดใจ
แล้วดำริติเตียนกองกิเลส แม้นใครเจตนานักมักหลงใหล
ไม่เป็นอันนั่งนอนมักร้อนใจ จะพาให้ทุกข์ขังไม่ยั่งยืน
ทุจริตจิตชั่วอ้ายตัวโลภ หลงละโมบเรี่ยวแรงต้องแข็งขืน
เกิดทิษฐิที่ในจิตดั่งพิษปืน ต้องแข็งขืนมานะในอารมณ์
คืนฉันทากล้านักมักให้ชั่ว ต้องหมองมัวหวานหายกลายเป็นขม
ผู้ที่จะเข้ามาสมาคม ไม่นิยมรักกันเพราะฉันทา ฯ
๏ พระปิ่นเกศเทศนาคาถาจบ พอค่ำพลบผายผันต่างหรรษา
บางหลับนอนผ่อนสบายคลายอุรา ที่เมื่อยมาค่อยเป็นสุขที่ทุกข์ทน
ต่อรุ่งแจ้งแสงทองส่องอากาศ จึ่งจะยาตราทัพขับพหล
ประเวศวังลังกาพลาพล โดยตำบลรัถยาจากป่าตาล
จันทร์กระจ่างกลางฟ้าเวหาห้อง สกุณร้องไก่กระชันขันประสาน
โกกิลาการ้องก้องกังวาน พระพายพานพัดพาสุมาลัย
ระรื่นรินกลิ่นกุหลาบอังกาบแก้ว ทั้งนมแมวคัดเค้าขาวไสว
มะลิวัลย์จันทน์อบตลบไป สุมาลัยเกสรขจรจาย
กำดัดดึกเย็นเยียบเงียบสงัด สำเนียงสัตว์ร้องขานประสานถวาย
จังหรีดร้องกิ่งไทรเรไรราย ราวกับสายซอสีปี่ชวา
เจ็ดกษัตริย์สุริย์วงศ์ทรงสดับ สำเนียงจับโสตสิ้นถวิลหา
ที่มีคู่อยู่ยังเมืองลังกา ที่พาราอยู่ไกลพระทัยครวญ
อยากจะใคร่ไปยลวิมลสมร แสนอาวรณ์ดิ้นโดยเฝ้าโหยหวน
ป่านนี้มิตรกนิษฐ์น้อยจะคอยครวญ ใครจะชวนให้เจ้าชื่นเมื่อตื่นนอน
แสนวิตกอกเอ๋ยมาช่วยศึก อนาถนึกพากันทิ้งมิ่งสมร
มากรากกรำจำร้างห่างที่นอน แสนอาวรณ์เหมือนกันหมดต้องอดโซ
เพราะบาทหลวงเจ้ากรรมมันทำวุ่น จึงเคืองขุ่นพากันมาอนาโถ
จะตัดรักหักอาลัยเห็นใหญ่โต หัวอกโอ้แสนช้ำระกำทรวง
เจ็ดกษัตริย์อัดอั้นเหมือนกันหมด โศกกำสรดร้อนพระทัยเป็นใหญ่หลวง
อนาถนอนกรประทับกับพระทรวง ให้เหงาง่วงร้อนรักหนักอุรา
โอ้พระจันทร์อันสว่างกลางเวหน นำนิพนธ์ไปถึงมิตรกนิษฐา
ช่วยแจ้งโศกโรครักหนักอุรา ถึงสุดาดวงเดือนเพื่อนที่นอน ฯ
๏ ฝ่ายพระศรีสุวรรณวงศ์พงศ์กษัตริย์ โทมนัสหวนคะนึงถึงสมร
แต่ขืนแข็งแสร้งตรัสเหมือนตัดรอน ว่าดูก่อนลูกหลานการกังวล
ประเวณีมีทั่วทุกตัวสัตว์ แม้นจะตัดญาติเห็นไม่เป็นผล
บังเกิดมีทุกข์ร้อนต้องผ่อนปรน กว่าจะพ้นความเข็ญค่อยเย็นใจ
ไปถึงวังลังกาถ้าเสร็จศึก คงสมนึกมั่นคงอย่าสงสัย
เหมือนคำอาว่าวอนอย่าอ่อนใจ คงจะได้คืนหลังไปวังเวียง
แต่เจ้าสุดสาครเขานอนหลับ พอทัพกลับไปถึงถิ่นก็สิ้นเสียง
ไม่ต้องวิ่งสับสนขนเสบียง จะฟังเสียงเห็นไม่ได้คงไสยา
หกกษัตริย์สรวลสันต์พอกันทุกข์ ค่อยสนุกเอะอะเสียงจ๊ะจ๋า
ฟังรับสั่งปิ่นเกล้าพระเจ้าอา สนทนากันไปพอใจคลาย
พอเดือนเที่ยงเสียงนกวิหคร้อง ประสานซ้องจวนอุทัยจะใกล้ฉาย
ไก่กระชั้นขันเกริ่นบนเนินทราย ดาวประกายพฤกษ์เผ่นขึ้นเด่นตรง
กระเหว่าดงส่งเสียงสำเนียงแจ้ว วิเวกแว่วก้องในไพรระหง
ดึกสงัดสัตว์ป่าคณาดง ต่างก็ส่งเสียงร้องก้องกังวาน ฯ
๏ จะกล่าวฝ่ายนายหมวดตรวจพหล เอารถต้นมาประทับกับทหาร
ที่นั่งทองรองเรืองจัดเครื่องอาน พนักงานทุกตำแหน่งแต่งกระบวน
พลโล่โตมรศรกำซาบ ทั้งดั้งดาบตั้งรายอยู่ชายสวน
จวนจะรุ่งสุริย์ฉายรายกระบวน ทั้งธงทวนฉัตรชั้นกรรภิรมย์
เครื่องจามรทอนตะวันเป็นหลั่นลด ทั้งกลิ้งกลดราเชนทร์เกณฑ์สนม
พอแสงทองส่องสว่างน้ำค้างพรม ตื่นประทมพร้อมพระวงศ์ต่างสรงชล
เต้าสุหร่ายสายรินกลิ่นกุหลาบ ละอองอาบโปรยปรอยตั้งฝอยฝน
พนักงานคลานถวายสายสุคนธ์ จรุงปนเครื่องอำพันจันทนา ฯ
๏ ครั้นเสร็จสรงทรงเครื่องเรืองจรัส เนาวรัตน์ฉลององค์ทรงภูษา
ปางพระจอมมุนินทร์ปิ่นประชา ทรงชฎากลีบกระหวัดจัดประจง
ดาบสินีชีสองครองภูษิต สำรวมกิจยุรย่างดังนางหงส์
พระดาบสเสด็จตามกันสามองค์ พร้อมพระวงศ์สิบกษัตริย์รับจัดแจง
สามพระองค์ทรงรถมีกลดกั้น เป็นหลั่นหลั่นพอสว่างกระจ่างแสง
พวกเสนาพร้อมถ้วนกระบวนแซง ครบตำแหน่งตามข้างอย่างโบราณ
พวกฤๅษีเสวกามาข้างหลัง เดินสะพรั่งเสนาโยธาหาญ
เจ็ดกษัตริย์ทรงม้าอาชาชาญ แสนสำราญรีบเดินดำเนินพล
เดินกระบวนทวนธงตรงเข้าป่า ชมรุกขาเขาไม้ไพรระหง
กระทุ่มกระถินอินจันทน์ต้นคันทรง ประดู่ดงกร่างไกรไทรพุ่มเรียง
มะตูมแต้วแก้วเกดพิกุลค้อม พะยุงพะยอมขวิดขวาดมะหาดเหียง
โศกมะสังยางสะคร้อสมอเรียง ตะเคียนเคียงซึกสนต้นพะวา
ชมวิหกนกไม้ก็หลายอย่าง มีต่างต่างหลายหลากมากนักหนา
จะรำพันฝูงสัตว์ที่วัฒนา ยุติกาแต่พอควรจะด่วนไป ฯ
๏ ป่างพระจอมมุนินทร์ปิ่นฤๅษี สุวรรณมาลีวัณฬาอัชฌาสัย
ถือเอาเพศขันตีเป็นชีไพร ฉันลูกไม้เผือกมันพรรณผลา
ถือบำเพ็งเคร่งครัดหวังตัดเชื้อ ไม่เอื้อเฟื้อสุริย์วงศ์เผ่าพงศา
ดำเนินพลมากระทั่งถึงลังกา พอเวลาบ่ายสีรวีวรรณ ฯ
๏ ฝ่ายนงเยาว์เสาวคนธ์วิมลฉวี สุลาลีวายวิโยคที่โศกศัลย์
พลางชวนพวกสาวสุรางค์นางกำนัล มาพร้อมกันรีบออกไปนอกวัง
รับเสด็จพระมุนินทร์ปิ่นกษัตริย์ ขึ้นปรางค์รัตน์โดยในพระทัยหวัง
เจ็ดกษัตริย์สุริย์วงศ์ดำรงวัง มาคับคั่งวงศาพลากร
ทั้งฤๅษีเสนาพวกข้าเฝ้า ผู้เป็นเจ้าคับคั่งนั่งสลอน
ให้เลี้ยงดูหมู่พหลพลนิกร ราษฎรอิ่มเอมเกษมใจ ฯ
๏ ป่างพระสุดสาครบวรนาถ อภิวาททูลแจ้งแถลงไข
แต่พระองค์ทรงสิกขาด้วยอาลัย ขอเชิญไทธิบดินทร์ปิ่นประชา
พวกพระวงศ์พงศ์เผ่าเหล่าพระญาติ ขอโอวาทจะได้จำคำสิกขา
จำเริญเรียนเพียรไปในศรัทธา ตามปัญญาจะได้ทราบที่บาปบุญ ฯ
๏ ป่างพระจอมธิบดินทร์มุนินทร์นาถ ให้อนุญาตขาดเหลือจะเกื้อหนุน
ว่าผู้ใดใจศรัทธาจะการุญ จะอุดหนุนสอนสั่งอย่างบาลี
ตามวิสัยในจริตกิจดาบส คงปรากฏวายทุกข์เป็นสุขี
ตามกุศลผลผลาบารมี ได้เป็นที่พึ่งพักประจักษ์ความ
เจ็ดกษัตริย์มัสการแล้วกรานกราบ ศิโรราบพระมุนินทร์ปิ่นสยาม
แล้วพระองค์ทรงตรัสตัดเนื้อความ ไม่ห้ามปรามหลานบุตรสุดแต่ใจ
เมื่อศรัทธากล้าหาญทิ้งบ้านช่อง ละพี่น้องภรรยาอัชฌาสัย
จะตั้งเพียรพยายามก็ตามใจ หรือจะไม่ศรัทธาก็อย่าทำ
ไม่ข่มขืนอารมณ์เที่ยวข่มขี่ ใครรักดีจะช่วยชุบอุปถัมภ์
ไม่ศรัทธาอย่าพ้องเกิดกองกรรม อย่าควรทำเอาแต่หน้าสมาทาน
พระดำรัสตรัสความไปตามเหตุ แล้วก็เทศนาซ้ำบนคำขาน
แม้นผู้ใดจะประโยชน์โพธิญาณ หมายนิพพานภาคหน้าให้ถาวร
ต้องตัดบ่วงห่วงใยไปอยู่ป่า เสพผลาอยู่ลำเนาเขาสิงขร
กินเผือกมันพรรณผลาในป่าดอน เอาสิงขรเป็นเคหาบูชาไฟ ฯ
๏ พอจบธรรมคำสอนพระนักพรต สิกขาบทจึ่งค่อยแจ้งแถลงไข
เจ็ดพระองค์ทรงฟังตั้งพระทัย แต่ยังไม่อยากบวชสวดสุบิน
เพราะยังไม่ลุล่วงตัดห่วงได้ เป็นจนใจแต่ยังคิดจิตถวิล
จะบวชเรียนเขียนอ่านการแผ่นดิน ยังไม่สิ้นศึกเสร็จสำเร็จความ
เจ็ดกษัตริย์ทรงฟังรับสั่งสอน ชุลีกรนอบนบคำรบสาม
มิได้ทูลข้อใดในใจความ จะบวชตามร้อนทรวงยังห่วงเมีย
แต่บรรดาเผ่าพงศ์วงศ์กษัตริย์ ให้อั้นอัดทรวงจริงต่างนิ่งเสีย
แม้นได้ช่องคิดจะลาไปหาเมีย จะบวชเสียก็ต้องอดหมดทุกคน ฯ
๏ จะกล่าวถึงนคราการะเวก อดิเรกรุ่งฟ้าเวหาหน
เสด็จออกพระโรงใหญ่ไพชยนต์ ภูวดลสั่งมหาเสนานาย
ให้จัดลำกำปั่นที่สันทัด จงรีบรัดเร็วไปเหมือนใจหมาย
เชิญเอาสารไปลังกาสักห้านาย จงผันผายรีบไปดั่งใจจง
บอกกษัตริย์หัสไชยว่าให้กลับ ตามบังคับกูไปอย่าใหลหลง
ให้ทูลลาบิตุราชมาตุรงค์ ว่าสององค์สร้อยสุวรรณจันทร์สุดา
ให้ปั่นป่วนครรภ์แก่เกือบจะคลอด จะทิ้งทอดสองไว้อย่างไรหนา
เองรีบไปบอกเล่าให้เขามา ตามบัญชากูสั่งอย่างคดี
ขุนเสนาคลาไคลรีบไปบอก ให้เวรนอกจัดหากะลาสี
ลงเรือใหญ่ใส่เสบียงเลี้ยงโยธี ขุนเสนีรับสารใส่พานทอง
เชิญลงลำกำปั่นมิทันช้า เสวกาเข้าประมูลทูลฉลอง
ถวายบังคมลาฝ่าละออง แล้วรับของเสื้อผ้าทูลลาไป
ลงกำปั่นฤกษ์ดีให้ตีฆ้อง ออกแล่นล่องตามมหาชลาไหล
กะลาสีคลี่สายระบายใบ ออกแล่นไปเข็มตั้งฝั่งลังกา
สองเดือนครึ่งถึงอ่าวเมืองสิงหล ประชาชนไพร่นายทั้งซ้ายขวา
ลงเรือช่วงล่วงเข้าในลังกา แวะเข้าหาขุนด่านชานนคร
แจ้งคดีสาราเมืองการะเวก เสนาเอกเชิญพานสารอักษร
พวกขุนด่านพาไปในนคร แจ้งอักษรกรมท่าศาลากลาง
ขุนนางรับผู้ถือหนังสือสาร กับขุนด่านรีบรัดไม่ขัดขวาง
เอาสารใส่เสลี่ยงงามาตามทาง พระกลดกางกั้นไปจนในวัง
ถึงพระโรงรจนามุกดาหาร ก็เชิญพานคลานเข้าไปดั่งใจหวัง
ปางพระศรีสุวรรณวงศ์ดำรงวัง เสด็จออกนั่งแท่นแก้วอันแพรวพราย
พร้อมพระวงศ์พงศาเสนาสนอง ทูลละอองธุลีบาทเหมือนมาดหมาย
พระทรงศิลผินพักตร์มาทักทาย เสนานายผู้ถือหนังสือมา
แต่นครนคราการะเวก อำมาตย์เอกทูลถวายลายเลขา
พระตรัสสั่งพระศรีผู้ปรีชา คลี่สาราอ่านถวายเป็นใจความ ฯ
๏ ศุภลักษณ์อักขราเมืองการะเวก เสวยเศวกฉัตรชัยในสนาม
ถึงพระปิ่นลังกาสง่างาม เพราะมีความวิตกในอกใจ
ด้วยพระสุณิสาสองสมร ตั้งอุทรเศร้าหมองไม่ผ่องใส
ครรภ์ก็แก่สองบังอรร้อนพระทัย ขอหัสไชยสามีให้ลีลา
ด้วยสององค์บังอรอาวรณ์หวัง ให้กลับหลังไปพิทักษ์อยู่รักษา
พระลูกน้อยสร้อยสุวรรณจันทร์สุดา ด้วยครรภาเกือบจะคลอดยอดบังอร ฯ
๏ พอจบสารเจ้าพาราการะเวก เสนาเอกกราบบพิตรอดิศร
หัสไชยได้ฟังสองบังอร อุราร้อนราวกับไฟประลัยลาญ
พระพักตร์เศร้าเหงาหงิมไม่ยิ้มแย้ม เหมือนเดือนแจ่มเมฆตั้งบังประหาร
ก็อับแสงไม่จำรัสชัชวาล เหมือนบัวบานต้องอาทิตย์ก็อิดโรย
จึ่งกราบทูลพระเจ้าอาขอลากลับ อันการทัพก็ค่อยสร่างสว่างโหย
ด้วยพระน้องสองมิตรจะอิดโรย เห็นจะโกยกองเศร้าทุกเช้าเย็น ฯ
๏ ฝ่ายพระศรีสุวรรณวงศ์ทรงสดับ พระทัยวับเอะของเราเล่าก็เห็น
เกือบจะคลอดลูกเต้าปะคราวเป็น จะร้อนเย็นหรืออย่างไรความไกลตา
จึงว่ากับหัสไชยไปสิหลาน ข้อรำคาญอยู่ด้วยมิตรกนิษฐา
ถึงตัวเจ้าก็วิตกเหมือนอกอา นางรำภาเล่าก็ท้องจะต้องไป
แม้นช้าอยู่ดูเหมือนเราทิ้งขว้าง จะอ้างว้างวิญญาณ์เลือดตาไหล
วิสัยหญิงจริงนะหลานแม้นนานไป จะเห็นใจเสียเปล่าเปล่าไม่เข้าการ
จำจะไปทูลลาพระดาบส คิดเปลื้องปลดไปพาราอากับหลาน
เจ้าสี่คนเขาไม่ไปก็ใช่การ เราอาหลานมาไปเฝ้าเล่าคดี
พลางชวนพระหัสไชยเข้าไปเฝ้า แล้วก้มเกล้าทูลความตามสารศรี
เมืองการะเวกเวียงชัยให้มนตรี นำคดีสร้อยสุวรรณจันทร์สุดา
ว่าโฉมยงทรงครรภ์เกือบประสูติ ให้พวกทูตมาแสดงแจ้งเลขา
ทูลพระจอมนครินทร์ปิ่นประชา ขอทูลลาองค์กษัตริย์หัสไชย ฯ
๏ ป่างพระจอมธิบดินทร์มุนินทร์นาถ ตรัสประภาษชี้แจงแถลงไข
ธุระเจ้าเล่าก็ร้อนอย่านอนใจ จงรีบไปพาราอย่าช้าที
แล้วพระองค์อวยสวัสดิ์พิพัฒน์ผล ให้ผ่องพ้นจากทุกข์เป็นสุขี
ทิ้งพยาธิโรคาอย่ายายี จงเปรมปรีดิ์ครองอาณาประชาชน ฯ
๏ ฝ่ายพระจอมโมลีศรีสุวรรณ ทูลรำพันเล่าแจ้งแห่งนุสนธิ์
ว่ารำภาเล่าก็ท้องหมองกมล ไปอยู่คนเดียวเปล่าเศร้าวิญญาณ์
ขอลาไปรมจักรนัคเรศ นางเทวษโดยดิ้นถวิลหา
เมื่อคลอดแล้วเสร็จสรรพจะกลับมา อยู่ลังกาบวชบ้างอย่างพระองค์ ฯ
๏ ฝ่ายละเวงดาบสอดไม่ได้ พระห่วงใยอยู่ที่ของต้องประสงค์
จะเสด็จกลับมาอยู่ป่าดง อันไพรพงเงียบเหงาเศร้าอุรา
เห็นจะตัดห่วงใยไม่ตลอด จะทิ้งทอดเผ่าพงศ์พระวงศา
เห็นไม่สมอย่าตรัสวัจนา มิใช่ว่าบวชตัวเพราะกลัวนาย
ไปถึงวังนั่งนอนก็เป็นสุข มิใช่ทุกข์ร้อนรนต้องขวนขวาย
ใช่ขุ่นข้องหมองหมางระคางคาย ตามสบายสารพัดไม่ขัดเคือง
ถึงศรัทธาจริงจังก็ยังขัด ที่จะตัดญาติวงศ์มาทรงเหลือง
เห็นเขาไม่ยินยอมพร้อมทั้งเมือง พระจะเปลื้องปลดปละสละมา
ไม่เห็นจริงดอกหนาพระอย่าตรัส คงจะขัดกีดขวางทางสิกขา
ถึงพระองค์ทรงสวัสดิ์จะศรัทธา ก็เห็นว่าบ่วงน้อยจะคอยกัน ฯ
๏ ฝ่ายพระศรีสุวรรณวงศ์ทรงสดับ บทบังคับถูกพระทัยดังใฝ่ฝัน
แต่ความอายหลายอย่างนางรำพัน มันให้ตันทรวงต้องนิ่งจริงของนาง
แต่จำใจจำตอบพระดาบส น้อมประณตทูลไปมิได้หมาง
อันตัวน้องก็ศรัทธาหาหนทาง ไม่กีดขวางที่ตรงเล่ห์ประเวณี
อันเปรี้ยวหวานจืดเค็มก็เต็มอก หมายจะยกกองทุกข์เอาสุขี
ไม่ห่วงใยในสันดานการโลกีย์ เชิญพระพี่ดูไปแม้นไม่มา
บรรพชิตให้เหมือนคำน้องดำริ จึ่งค่อยติโทษน้องให้นักหนา
ฝ่ายองค์ดาบสินีชีวัณฬา จึ่งตรัสว่าสาธุสะฉันจะคอย
ศรีสุวรรณรันทดแล้วพจนารถ แต่หวั่นหวาดอยู่ด้วยรักพระพักตร์จ๋อย
แข็งพระทัยตอบสนองไม่ต้องคอย ไปสักหน่อยก็จะมาเหมือนวาจัง ฯ
๏ ฝ่ายสุวรรณมาลีว่าดีแท้ ยังไม่แก่บรรพชาห่วงหน้าหลัง
เป็นฤๅษีชีป่าก็น่าชัง หยุดอยู่บ้างเลี้ยงอาณาประชาชน
พระเชษฐาเล่าก็บวชผนวชแล้ว เหมือนฉัตรแก้วคงจะได้ฝ่ายกุศล
อยู่ครอบครองไพร่ฟ้าประชาชน ทั้งสิงหลรมจักรนัครา
พอเป็นที่พึ่งพักสำนักญาติ จะตัดขาดเช่นสมเด็จพระเชษฐา
ฉันก็ไม่ห้ามปรามตามศรัทธา แต่เห็นว่าห่วงใยหลายประการ ฯ
๏ พระอภัยมุนินทร์ปิ่นฤๅษี ฟังสองชีพูดจาต่างว่าขาน
จึงเอื้อนอรรถตรัสไปว่าใช่การ อันบุญทานน้องเราไม่เข้าใจ
ตามประสงค์ตรงถนัดอย่าขัดขวาง ใครกั้นกางเสียกิจผิดวิสัย
อย่าไปพูดให้เขาตื่นข่มขืนใจ ผิดวิสัยนักสิทธ์อย่าคิดปอง ฯ
๏ ศรีสุวรรณนั่งยิ้มอิ่มในจิต พระนักสิทธ์ตรัสบรรเทาที่เศร้าหมอง
เห็นจะได้สมนึกเหมือนตรึกตรอง หลวงชีสองพูดจาไม่น่าฟัง
จะชักชวนให้ไปอดเหมือนมดง่าม วิ่งซุ่มซ่ามสำทับจะจับขัง
จะบวชเรียนเพียรไปไม่จีรัง มิใช่ยังเช่นพระพี่เมียมิยอม
แต่จำใจจำจนเหมือนคนโง่ ทนโทโสคราวจนเช่นคนผอม
นึกในจิตเหมือนแต่ก่อนไม่หย่อนยอม จะอดออมแนมเหน็บให้เจ็บใจ
นี่เธอเป็นฤๅษีจะมีโทษ จะถือโกรธใช่กิจผิดวิสัย
ครั้นจะตอบไปให้มากกระดากใจ เอาแต่ได้การเราพอเบาทรวง
แล้วทูลลาพาหัสไชยหลาน ต่างก็คลานจากที่พักตำหนักหลวง
มาสั่งพวกไพร่พลคนทั้งปวง ตามกระทรวงที่จะกลับกองทัพไป
พวกเสนาข้าเฝ้าเหล่าพหล ให้จัดพลเรียกกันเสียงหวั่นไหว
พวกรมจักรนัคราจะคลาไคล บ้างผูกใบเปลี่ยนเพลาเสากระโดง ฯ
๏ ฝ่ายเภตราการะเวกอำมาตย์ ไปเฝ้ากราดเรือบัลลังก์ที่นั่งโถง
ผูกเชือกเสาเพลาใบชักสายโยง เสากระโดงเภตราทาน้ำมัน
ครั้นสำเร็จเสร็จสรรพประทับท่า พร้อมล้าต้าต้นหนคนขยัน
มาเตรียมคอยลอยสะพรั่งทั้งดั้งดัน พร้อมกำปั่นสองพาราจะคลาไคล ฯ
๏ ฝ่ายพระศรีสุวรรณวงศ์พงศ์กษัตริย์ โองการตรัสอำลาอัชฌาสัย
ทั้งลูกหลานว่านเครือเมื่อจะไป พระหัสไชยทูลลาสุดสาคร
กับสินสมุทรภุชพงศ์องค์เชษฐา ทั้งกัลยาเสาวคนธ์วิมลสมร
ศิโรราบกราบก้มประนมกร ต่างอวยพรให้พิพัฒน์สวัสดี
สินสมุทรสุดคะนองจึ่งร้องว่า อันพี่ยาตรึกตรองเห็นต้องที่
เพราะลูกเมียก็ไม่ท้องถึงสองปี ต้องอยู่นี่แท้แล้วไม่แคล้วเลย
ไหนจะได้ไปผลึกเหมือนนึกหมาย คิดก็อายอนุชาเจ้าข้าเอ๋ย
เมียจะแสนแค้นใจไม่เสบย อรุณเอ๋ยม่ายแท้เจ้าแม่คุณ
ต่างสำรวลสรวลสันต์ด้วยกันหมด ฟังประชดเปรียบเหมือนถูกลูกกระสุน
ศรีสุวรรณตรัสห้ามอย่าตามทุน มันจะวุ่นไปดอกหลานรำคาญใจ
พระตรัสว่าอาเล่าก็พลอยด้วย การเจ็บป่วยมันก็เช่นเป็นนิสัย
เปรียบเหมือนหนึ่งพ่อค้าหากำไร ผู้ดีไพร่มีอยู่ทุกผู้คน
ครั้นจะอยู่ตัวเปล่ามันเหงาหงอย มันจึงคอยวุ่นวายต้องขวายขวน
ประเวณีมีทั่วทุกตัวคน ก็ต้องจนใจจริงหญิงกับชาย ฯ
๏ พระตรัสพลางทางว่าขอลาหลาน อยู่สำราญเปรื่องปราดเหมือนมาดหมาย
พระสั่งเสร็จยุรยาตรค่อยนาดกราย ลาผันผายรีบตรงมาลงเรือ
ห้ากษัตริย์ตามลงส่งเสด็จ พอสรรพเสร็จใช้ใบไปฝ่ายเหนือ
หัสไชยสมประสงค์เสร็จลงเรือ พร้อมทั้งเชื้อญาติวงศ์พงศ์ประยูร
มาตามส่งจนลงเรือที่นั่ง แล้วกลับยังวังเวียงชัยมไหสูรย์
พวกกษัตริย์สุริย์วงศ์พงศ์ประยูร ต่างเพิ่มพูนอยู่ด้วยมิตรคิดจะไป
แม้นได้ช่องจะทูลลาไปหาคู่ จะมาอยู่ใช่กิจผิดวิสัย
ครั้นจะบวชก็ยังหนุ่มนึกกลุ้มใจ จำจะไปพาราหายุพิน
พระวลายุดาวายุพัฒน์ กับพระหัสกันจิตคิดถวิล
ปรึกษากันจะทูลลาไปธานินทร์ พอพระสินสมุทรมาจึ่งว่าพลัน
พ่อจะพากันไปดั่งใจหวัง ฉันก็ตั้งจิตไว้จะผายผัน
เรามาไปเฝ้าองค์พระทรงธรรม์ บังคมคัลทูลลาฝ่าละออง
ไปเยี่ยมเยียนเวียงชัยไอศวรรย์ พร้อมด้วยกันได้ประมูลทูลฉลอง
พระก็ชวนกันไปดั่งใจปอง เฝ้าที่ท้องพระโรงรัตน์ชัชวาล
พลางบังคมก้มเศียรลงกราบบาท พระจอมนาถนักสิทธ์คิดสงสาร
ทรงปราศรัยทั่วองค์พวกวงศ์วาน ทั้งลูกหลานที่มาเฝ้าเข้าพระทัย
เห็นจะมาลาไปยังถิ่นฐาน จึ่งโองการชี้แจงแถลงไข
จงร่วมรสรักกันจนบรรลัย มิใช่ใครแต่ล้วนวงศ์พงศ์ประยูร
พระสั่งสอนสุริย์วงศ์พงศ์กษัตริย์ ดำรงรัตน์ราชัยสืบไอศูรย์
เมตตาติดตัวไว้ให้เป็นมูล จงเพิ่มพูนรักกันอย่าฉันทา
สินสมุทรได้ช่องฉลองอรรถ พวกกษัตริย์สุริย์วงศ์เผ่าพงศา
มาช่วยการศึกใหญ่ในลังกา ขอทูลลากลับไปดั่งใจปอง ฯ
๏ ป่างพระจอมธิบดินทร์มุนินทร์นาถ โปรดประภาษพรประสิทธิ์สนิทสนอง
นึกสิ่งใดขอให้สมอารมณ์ปอง อย่ารู้ข้องเคืองขัดกำจัดภัย
สี่กษัตริย์รับรสพจนารถ แล้วกราบบาทกลับมาที่อาศัย
มาสั่งพวกเสนาจะคลาไคล จงเร่งไปจัดกำปั่นให้ทันการ
พวกพหลพลรบให้ครบถ้วน ตามกระบวนแต่บรรดาโยธาหาญ
ครั้นจัดแจงแต่งเสร็จสำเร็จการ ไปทูลสารโดยคดีทั้งสี่องค์ ฯ
๏ ฝ่ายกษัตริย์ขัตติยานราราช จากปราสาทที่นั่งบัลลังก์หงส์
ให้กางใบครบถ้วนปักทวนธง ตั้งเข็มตรงตามแผนต่างแล่นไป
สี่กษัตริย์กับบรรดาโยธาหาญ ออกจากด่านแล่นหลามตามไสว
พวกต้นหนดูเข็มแล่นเล็มไป เมืองของใครใครก็เข้าอ่าวบุรินทร์
เป็นสิ้นทุกข์สุขเกษมเปรมในจิต ด้วยสมคิดชื่นชมสมถวิล
ที่หนักอกยกวางเสียกลางดิน เป็นเสร็จสิ้นความเศร้าบรรเทาคลาย
เข้าเวียงวังตั้งหน้าไปหามิตร ประคองชิดใช้เนื้อให้เหลือหลาย
วันจากห้องต้องร้างไปห่างกาย ต้องคิดรายวันประชดหมดทุกองค์ ฯ
๏ ฝ่ายพระสุดสาครบวรนาถ ครั้นส่งญาติเสร็จสมอารมณ์ประสงค์
แล้วเสด็จเข้าวังดั่งจำนง ขึ้นเฝ้าองค์พระมุนินทร์ปิ่นประชา
ปรนนิบัติจัดแจงของเสวย ทั้งนมเนยใส่เครื่องต้นผลพฤกษา
ถวายสามพระมุนินทร์ปิ่นประชา ทุกเวลามิได้คลาดบาทยุคล ฯ
๏ ฝ่ายนักสิทธ์องค์อภัยวิไลลักษณ์ เข้าหยุดพักยับยั้งวังสิงหล
ครั้นเสร็จศึกสั่งเสนาพลาพล จะจรดลไปสิงคุตรอยู่กุฎี
เสนารีบอภิวาทมาบาดหมาย ทั่วทุกนายกัณฐัศว์ทั้งหัตถี
รถที่นั่งทั้งรถดาบสินี มาเตรียมที่ชานชลาหน้าพระลาน
พอรุ่งเช้าพระมุนีฤๅษีสิทธ์ สำเร็จกิจฉันผลาทั้งอาหาร
เสด็จออกเกยชลาหน้าพระลาน กับเยาวมาลย์นักพรตดาบสินี
เสร็จขึ้นทรงรถาฝากระจก แล้วให้ยกพลไกรเข้าไพรศรี
พระดาบสทรงรถแก้วมณี สารถีขับม้าให้คลาไคล
เข้าดงดอนสิงขรเขาลำเนาป่า ร่มรุกขายางยูงสูงไสว
พวกนักสิทธ์เสวกาก็คลาไคล ตามภูวไนยไปสิงคุตรอยู่กุฎี ฯ
๏ จะขอกล่าวราวเรื่องพระหัสกัน กับโฉมวันชายามารศรี
ยังมิได้เสกสองครองบุรี พระชนนีจัดงานการวิวาห์
จะเสกสองครองกรุงให้ฟุ้งเฟื่อง เป็นเจ้าเมืองปรากฏด้วยยศถา
เสร็จออกนั่งยังแท่นรจนา เรียกโหราเข้ามาฟังสั่งคดี
ให้หาฤกษ์ที่สวัสดิ์พิพัฒน์ผล การมงคลอดิเรกภิเษกศรี
จงพิเคราะห์ฤกษ์ยามตามคัมภีร์ เอาที่ดีจะทำงานการมงคล ฯ
๏ โหราจับกระดานคูณหารเลข เสียโปกเปกคูณหารการเหตุผล
อันสี่ค่ำฤกษ์เย็นเป็นมงคล ศุกร์จรดลมาอุตม์ถึงพุธา
จันทร์เป็นศรีจรถึงอุตม์พุธกำเนิด จะประเสริฐสืบวงศ์เผ่าพงศา
พฤหัสจรมาพักถึงลัคนา ในตำราทายว่าดีไม่มีภัย
จึ่งกราบทูลนางพระยาว่าข้าบาท ชำระธาตุตามที่คัมภีร์ไสย
วันสี่ค่ำตามโฉลกมีโชคชัย ควรจะให้ตั้งงานการพิธี
นางกษัตริย์ฟังอรรถโหราถวาย สั่งให้หมายตั้งการภิเษกศรี
เสนารับอภิวันท์ด้วยทันที พระเสาวนีย์รับสั่งให้ตั้งการ
มาบาดหมายทุกตำแหน่งให้แต่งเครื่อง กรมเมืองกรมท่าโยธาหาญ
เกณฑ์ขุนหมื่นพันทนายมาใช้การ ปลูกโรงร้านรำเต้นเล่นประชัน
หมายสนมกรมวังให้ตั้งเครื่อง ตามบทเบื้องสารพัดเร่งจัดสรร
พระแท่นสรงพรรณรายลายสุวรรณ มีม่านกั้นพื้นขาวดาวกระจาย
พวกที่จัดมณฑลบนปราสาท ตั้งเครื่องราชกกุธกัณฑ์เป็นชั้นฉาย
ทั้งกองแก้วกองสุวรรณพรรณราย ทองอยู่ซ้ายแก้วอยู่ขวาหน้ามณฑล
แล้วกางกั้นเศวตฉัตรจัดไว้เสร็จ การสำเร็จเครื่องวิวาห์สถาผล
ถึงวันดีสี่ค่ำพื้นอำพน พระสุริยนใสสดหมดมลทิน
ประโรหิตโหราเข้ามาพร้อม คอยพระจอมขัตติวงศ์สรงกระสินธุ์
ทั้งแตรสังข์กังสดาลประสานพิณ มาเตรียมสิ้นกาหลแลดนตรี
นางสำหรับขับขานประสานเสียง เครื่องจำเรียงปี่อ้อแลซอสี
พวกสำหรับขับไม้มโหรี มาพร้อมที่พระปรัศว์ชัชวาล
บายศรีเงินทองแก้วดูแวววับ สามสำรับพานทองใส่ของหวาน
แว่นวิเชียรเทียนทองของตระการ ปักบนพานทองเคียงไว้เรียงราย
ขวดกระแจะจวงจันทน์กลั่นเกสร มะพร้าวอ่อนจัดแจงแต่งถวาย
เครื่องเฉลิมเจิมขวัญสุพรรณพราย เอาจัดรายเรียงตั้งบัลลังก์ทอง ฯ
๏ ฝ่ายกษัตริย์หัสกันถึงวันฤกษ์ พระทัยเบิกเปรมปรีดิ์ไม่มีหมอง
ออกพระแท่นบุษบกกระหนกทอง ประโคมกลองแตรฝรั่งกังสดาล
ประโรหิตโหราพฤฒาเฒ่า ต่างก้มเกล้าเชิญพระองค์สรงสนาน
ขึ้นพระแท่นอุทุมพรเหมือนก่อนกาล พนักงานถวายผ้าภูษาทรง
โขมพัตถ์ผลัดเสร็จสำเร็จกิจ ขึ้นสถิตบนบัลลังก์ที่นั่งสรง
ไขปทุมโปรยปรอยเป็นฝอยลง ต้องพระองค์เย็นซาบอาบอุรา
พราหมณ์ถวายน้ำสังข์ยังพระหัตถ์ หน่อกษัตริย์ทรงเสวยเสยเกศา
พรหมณ์ก็อ่านมนต์พราหมณ์ตามตำรา พวกโหราตั้งพระเต้าเสาวคนธ์
ชาวประโคมก็ประโคมเสียงโครมครึก มโหระทึกปี่ชวาก้องกาหล
ทั้งสังข์แตรจำเรียงเสียงระคน พระสรงชลมุรธาสถาพร
ครั้นเสร็จสรงทรงผลัดพระภูษา พวกโหราคั่งคับสลับสลอน
ถวายสุคนธ์ปนปรุงฟุ้งขจร กลิ่นเกสรจับสีฉวีวรรณ
พระเสร็จจากแท่นสรงแล้วทรงเครื่อง อร่ามเรืองสารพัดล้วนจัดสรร
ทรงยกแย่งพื้นม่วงดวงสุวรรณ เข็มขัดมั่นฝังจินดาค่าบุรินทร์
สนับเพลาเชิงงอนอ่อนระยับ พลอยสลับเพราเพริศดูเฉิดฉิน
เจียระบาดคาดทับประดับนิล ชายแครงจินดารายลายสุวรรณ
ฉลององค์ดาดแดงแสงระยับ ตาบทิศทับสะอิ้งพรายสายกระสัน
สังวาลพราหมณ์สามสายดูพรายพรรณ เฟื่องกุดั่นใสสุกฝังมุกดา
ทับทรวงเม็ดเพชรรัตน์จำรัสศรี น้ำมณีราวกับดาววาวเวหา
ธำมรงค์เรือนมณีศรีโสภา ทรงมหามงกุฎบุษย์น้ำทอง
ครั้นสำเร็จเสร็จมานั่งบัลลังก์อาสน์ เสนานาดไปประมูลทูลฉลอง
พระชนนีที่ข้างในดังใจปอง ตามทำนองบทเบื้องเรื่องบุราณ ฯ
๏ ฝ่ายพระนางชนนีนารีราช เรียกนุชนาฏแต่งองค์สรงสนาน
ให้ทรงเครื่องเนาวรัตน์ชัชวาล ตามบุราณนางกษัตริย์จัดประจง
พวกท้าวนางคุณจอมมาพร้อมเสร็จ ตามเสด็จเยื้องย่างดังนางหงส์
ขึ้นประสาทกับพระญาติมาตุรงค์ ฝ่ายเอกองค์วันชายากุมารี
ให้ประทับยับยั้งอยู่ในม่าน โหราจารย์มาประณตบทศรี
เชิญเสด็จกัลยากุมารี ว่าฤกษ์ดีสมควรจวนเวลา ฯ
๏ ฝ่ายองค์พระชนนีนางกษัตริย์ พลางจูงหัตถ์ลูกน้อยเสน่หา
ออกจากม่านพาเดินดำเนินมา ขึ้นมหาแท่นรัตน์กับหัสกัน
ให้นั่งเหนือกองแก้วมณีโชติ นางปราโมทย์ปรีดิ์เปรมเกษมสันต์
ให้สององค์ลูกน้อยเกี่ยวก้อยกัน บนสุวรรณเรืองรองทองอุไร
ประโรหิตจุดเทียนแล้วเวียนแว่น พลูคะแนนนับที่คัมภีร์ไสย
มโหระทึกกึกก้องลั่นฆ้องชัย ปี่ไฉนเป่าดังก้องกังวาน
ตั้งแตรสังข์พิณพาทย์ระนาดฆ้อง ประสานซ้องสำเนียงส่งเสียงหวาน
พวกขับไม้มโหรีที่ชำนาญ บรรเลงลานซอสีปี่ชวา
ครั้นเวียนครบสรรพเสร็จได้เจ็ดรอบ ตามระบอบเวียนซ้ายแล้วย้ายขวา
ใบพลูดับเทียนพลันโบกควันมา ตามตำราไสยเวทข้างเพศพราหมณ์
แล้วจุณเจิมพระขนงวงนลาฏ โดยไสยศาสตร์ค่อยประจงองค์ละสาม
แล้วตักขวัญชั้นบายศรีพิธีพราหมณ์ ทำไปตามข้างตำราในสามัญ
จึ่งตักน้ำมะพร้าวอ่อนป้อนถวาย แล้วบรรยายอ่านเวทวิเศษขยัน
ให้สององค์เธอทรงเสวยพลัน โหรานั้นอวยชัยถวายพร
จงสุขังมังคลานิราทุกข์ เกษมสุขภิญโญสโมสร
ทั้งสององค์จงสำราญผ่านนคร จงถาวรยาวยืนได้หมื่นปี
ทั้งสององค์ทรงรับพระพรเสร็จ แล้วเสด็จเยื้องย่างเข้าปรางค์ศรี
ลดพระองค์ลงกราบพระชนนี นางเปรมปรีดิ์พาเขยเลยเข้าวัง ฯ
๏ จะกล่าวฝ่ายราษฎรพวกมอญแขก ต่างตื่นแตกพากันไปดั่งใจหวัง
เที่ยวดูเล่นงานใหญ่ที่ในวัง บ้างยืนนั่งกันเป็นหมู่ดูละคร
พวกเจ้าชู้เดินสอกรอผู้หญิง เฝ้าอ้อยอิ่งเล้าโลมโฉมสมร
ทั้งพูดจาปราศรัยพิไรวอน อีนางมอญร้องหุยว่าอุ๊ยยาย
แม้นรักใคร่ได้เสียเป็นเมียผัว ดีฉันกลัวหม่อมจะริบเอาฉิบหาย
พลางควักค้อนชำเลืองเคืองระคาย นายคงขายแท้แล้วไม่แคล้วเลย
ชายเจ้าชู้ดูตาทำหน้าเซ่อ พูดไหลเล่อแล้วก็เดินทำเมินเฉย
เต็มกระดากที่ในใจไม่เสบย ต้องละเลยหลีกไปไกลอีมอญ
พวกดูโขนหุ่นล้วนคุณหม่อม พวกบ่าวล้อมนั่งบนแคร่แลสลอน
จับกระเหม่าก้นหม้อแกงโดยแสงงอน ไรจุกร่อนลอยหน้าตาเป็นมัน
พวกมอญรำทำท่าดูน่าเกลียด เข้าเบียดเสียดเคียงคู่ดูมันขัน
เจ้าพวกเจ๊กยืนก๋านัยน์ตาชัน แล้วยิงฟันหัวร่อว่าฮ้อจริง
พวกละครชาตรีเสียงมี่ฉาว เล่นเรื่องราวเมื่อพระรถปดผู้หญิง
ให้เลี้ยงเหล้าชัยบานสำราญจริง เก็บเอาสิ่งยาหยูกกับลูกตา
แล้วหนีนางเมรีศรีสมร ขึ้นอัสดรเหาะไปในเวหา
นางก็ตามมากระทั่งฝั่งคงคา เฝ้าโศกาตามผัวจนตัวตาย
พวกโรงงิ้วเล่นประชันกันอึงมี่ เมื่อจิวยี่ให้โลซกเป็นสื่อสาย
หาเล่าปี่ทวงเมืองเคืองระคาย ขงเบ้งอุบายลวงจิวยี่แล้วกรีพล
ให้เตียวหุยฮ่องต่งไปกักด่าน แล้วประจานหยาบคายอายพหล
จิวยี่โกรธเต็มประดาเข้าตาจน ทุบอกตนรากโลหิตชีวิตวาย
พวกคนดูยัดเยียดเบียดกันวุ่น ชุลมุนล้มคว่ำคะมำหงาย
แต่การเล่นหลายหลากยังมากมาย จะบรรยายยกขึ้นว่าจะช้าที ฯ
๏ ครั้นครบถ้วนเจ็ดวันการภิเษก อดิเรกเฟื่องฟุ้งทั้งกรุงศรี
ขึ้นสามค่ำตรีจันทร์เป็นวันดี พระชนนีได้เวลาจึ่งพานาง
ไปมนเทียรแล้วก็ตั้งแต่สั่งสอน อย่าแง่งอนขัดข้องให้หมองหมาง
ผัวจะว่าสิ่งไรจงไว้วาง อย่าระคางเคืองใจนั้นไม่ดี
การหึงหวงจ้วงจาบทำหยาบหยาม อย่าก่อความขึ้งเคียดพูดเสียดสี
แก่ห้ามแหนแสนสุรางค์นางนารี จะเป็นที่เคืองขัดอัธยา
ผัวจะพูดความลับระงับไว้ แต่ในใจใครประจบอย่าคบหา
จะถามไต่แม่อย่าได้ออกเจรจา จงรักสามีสนิทเหมือนบิดร
คำของแม่แต่เท่านี้นะลูกรัก ประเสริฐนักแม่จงจำเอาคำสอน
จะคุ้มกันอันตราย์สถาวร เมื่อยามนอนกราบบาทอย่าขาดวัน
พลางลีลาพาบุตรสุดสวาท ขึ้นปราสาทหน่อไทพอไก่ขัน
เข้าหยุดยั้งนั่งที่แท่นสุวรรณ ทางรำพันวอนว่าด้วยอาลัย
แม่ขอฝากวันชายาธิดาด้วย พ่อจงช่วยปกครองให้ผ่องใส
จงรักกันโอบอ้อมถนอมใจ ทั้งเวียงชัยพ่อจงผ่านสวรรยา
แม่ขอฝากเวชายันนั้นยังอ่อน ช่วยสั่งสอนกล่อมเกลี้ยงเลี้ยงรักษา
อันตัวแม่เล่าก็แก่โรคชรา หมั่นเข้ามาเยี่ยมเยียนเบียนทุกวัน
แม้นวอดวายจะได้ฝากแต่ซากผี พอเป็นที่ดับร้อนช่วยผ่อนผัน
หน่อกษัตริย์กราบก้มบังคมคัล อภิวันท์บาทยุคลพระชนนี
ได้ชุบเลี้ยงเพียงบุตรสุดที่รัก พระคุณหนักขอรับใส่เกศี
จะสนองมุลิกาฝ่าธุลี กว่าชีวีลูกจะวายทำลายลาญ
นางพระยาอวยพรถาวรสวัสดิ์ จากปรางค์รัตน์คืนหลังยังสถาน
สองกษัตริย์เริงรื่นชื่นสำราญ ในสถานมนเทียรวิเชียรพราย ฯ
๏ ธรรมดาหนุ่มสาวเมื่อเข้าห้อง ก็จำต้องแต่คดีตีขยาย
ครั้นจะลัดตัดไปไม่ภิปราย ขอบรรยายแต่สักหน่อยพอกลอยใจ
พระรับขวัญวันชายาสุดาโฉม ปลอบประโลมนุชน้องให้ผ่องใส
สถิตเหนือแท่นจำลองทองประไพ พระปราศรัยกนิษฐายุพาพิน
ถนอมแนบแอบอุ้มพลางจุมพิต นางเบือนบิดเหหันแล้วผันผิน
เพราะเรื่องการมารยายุพาพิน ไม่สุดสิ้นพลิกแพลงเพราะแสนงอน
เพราะรู้เท่าเยาวลักษณ์ประจักษ์จิต ว่านางบิดเคยได้ลวงดวงสมร
พระนิ่งเฉยมิได้เผยสุนทรวอน ทำเป็นนอนถอนใจไม่ไสยา
นางตกใจหมายว่าเธอกริ้วโกรธ ประทานโทษพงศ์กษัตริย์รับหัตถา
พระคลึงเคล้นเฟ้นพุ่มปทุมา เต็มหัตถาครัดเคร่งเต่งพระทรวง
แมลงผึ้งคลึงเคล้นเฟ้นเกสร กลิ่นขจรเกลือกกลั้วดอกบัวหลวง
สุมาลีคลี่คลายขยายดวง จนโรยร่วงเรณูฟูกระจาย
พายุพยับอับฟ้าเวหาห้อง สุนีก้องแสงสว่างกระจ่างฉาย
พิรุณโรยโปรยปรอยเป็นฝอยปราย สาดกระจายในนภางค์กลางอัมพร
เขาพระเมรุยอดโยกโบกสะบัด พระพายพัดไม่ค่อยหยุดเพียงหลุดถอน
ทั้งขุนเขาเนมินอิสินธร ยอดก็อ่อนเอนเอียงเพียงทำลาย
มัติมิงคล์กลิ้งท้องชลาสินธุ์ กระโดดดิ้นในวนชลสาย
เมขลาล่อแก้วดูแพรวพราย อสูรกรายกรประหารขว้างขวานดัง
วิหคหงส์บินเหินตามลมหวน บ้างบินทวนหลงถิ่นถวิลหวัง
กระเหว่าร้องก้องกังวานประสานดัง อยู่ในรังส่งเสียงสำเนียงงม
สองกษัตริย์ดั่งได้เชยเสวยสวรรค์ ในช่อชั้นเทวฤทธิ์สนิทสนม
ไม่จรจากแท่นสุวรรณที่บรรทม เฝ้าเชยชมวันชายากุมารี ฯ
๏ จะกล่าวถึงพระอภัยวิไลลักษณ์ อยู่สำนักเนินสิงคุตรกุฏิฤๅษี
เจริญผลบรรพชิตกิจโยคี ทั้งสองชีเชี่ยวชาญการบำเพ็ญ
ไม่โลภหลงปลงในธรรมกรรมฐาน หมายวิมานแสนสุขสิ้นยุคเข็ญ
มัธยัสถ์ตัดสวาทขาดกระเด็น ลงตรองเห็นแก่นสารการต้องตาย
เพราะตัณหาพาตนให้ทนทุกข์ ไม่มีสุขอวิชชาพาฉิบหาย
เป็นเชื้อไฟไม่ชั่วตัวอบาย ให้วุ่นวายโลภหลงเที่ยววงวน
ต้องรบพุ่งยุ่งยิ่งชิงสมบัติ ทั่วจังหวัดเขตแคว้นแดนสิงหล
เพราะโลกีย์นี้มันชั่วพามัวมน ให้เสียผลเสียประโยชน์โพธิญาณ
คิดก็เป็นอนิจจังน่าสังเวช กองกิเลสนี้หนอเรามันเผาผลาญ
แต่พลัดพรากจากพงศ์จากวงศ์วาน ทรมานกายาในสามัญ
พระเห็นภัยในอดีตเอาจิตตั้ง เห็นทุกขังเดือดร้อนควรผ่อนผัน
ทรงกสิณอภิญญาณสำราญครัน เอาจิตหมั่นปลงธรรมสำมดึงส์
สมประโยชน์หวังโปรดหลวงชีสอง ให้ผุดผ่องลุล่วงการหวงหึง
จะได้ผลขนสัตว์ที่รัดรึง ให้ลุถึงทางสวรรค์ชั้นวิมาน
พลางเสด็จออกนอกกุฎีที่สำนัก มาหยุดพักที่ศาลาหน้าวิหาร
ทั้งสองนางต่างประณตบทมาลย์ แล้วกราบกรานคอยรับสั่งฟังคดี ฯ
๏ ฝ่ายพระองค์ทรงศีลมุนินทร์นาถ ตรัสประภาษโดยจริตกิจฤๅษี
ภิปรายปราศรัยน้องสองนารี ค่อยเปรมปรีดิ์อยู่หรือน้องทั้งสองนาง ฯ
๏ ฝ่ายสุวรรณมาลีหลวงชีสนอง หม่อมฉันสองตั้งใจมิได้หมาง
ถือโอวาทมาดหมายจนวายวาง ตามหนทางนฤพานการบำเพ็ญ
พระตรัสว่าสาธุจงลุล่วง ให้พ้นห่วงตัณหาทันตาเห็น
แล้วเทศนาปราศรัยให้ใจเย็น จงละเว้นโทโสอย่าโกรธา
อันโลภหลงจงเห็นว่าเป็นโทษ ไม่ประโยชน์อย่าหวังใช่ฝั่งฝา
การโลกีย์สี่ประการเป็นมารยา คือรูปรสพจนาเครื่องบำเรอ
อันบทเบื้องเรื่องสัมผัสเหมือนมัดผูก เข้ากระดูกแล้วมันทำเสียหยำเหยอ
จงหักจิตคิดสละอย่าทะเยอ ที่เปรมเปรอปฏิพัทธ์จงตัดใจ
เอาดวงจิตคิดในพระไตรลักษณ์ จะประจักษ์หักห้ามความสงสัย
อันขันตีมีกำหนดให้อดใจ จงตั้งในยุติธรรมคงสำราญ
ได้ตัดห่วงบ่วงใยในมนุษย์ จะบริสุทธิ์เห็นภัยในสงสาร
อุเบกขาตั้งมั่นในสันดาน หวังนิพพานเบื้องหน้าให้ถาวร
พอจบคำที่พระร่ำเทศนา ให้สีกาชีจำเอาคำสอน
ทั้งสองนางต่างยินดีชุลีกร รับสุนทรพระมุนีด้วยปรีชา
มัธยัสถ์ครัดเคร่งข้างปรนนิบัติ ค่อยคิดตัดโลโภแลโมหา
เกิดความสุขขึ้นทุกวันเห็นทันตา ต่างเปรมปราโมทย์สำราญบานกมล ฯ
๏ ฝ่ายพระจอมมุนีฤๅษีสิทธ์ ครั้นเสร็จกิจเทศนาสถาผล
พอเย็นพยับอับแสงสุริยน พื้นอำพนแจ่มฟ้าดาราราย
จันทร์กระจ่างกลางนภาเวหาห้อง สว่างท้องป่าชัฏจำรัสฉาย
พระเสด็จเข้ากุฎีที่สบาย สำรวมกายทางกสิณอภิญญาณ
หวนรำลึกนึกถึงอาจารย์เฒ่า จะโศกเศร้าแก่ชราน่าสงสาร
หรือล่วงลับดับขันธสันดาน ทั้งเยาวมาลย์มัจฉาสีกาโยม
จะอยู่ดีมีสุขหรือทุกข์ร้อน เมื่อวันจรจากนางสำอางโฉม
ได้ฝากฝังครูเฒ่าช่วยเล้าโลม จนนางโยมคลอดบุตรสุดอาลัย
สิบเก้าปีนี้แล้วแต่แคล้วคลาด แสนอนาถนึกน่าเลือดตาไหล
จนลูกมีหลานน้อยกลอยฤทัย ยังมิได้เห็นหน้ามัจฉาเลย
จำจะไปเยี่ยมเยือนเจ้าเพื่อนยาก คุณเขามากนักหนานิจจาเอ๋ย
ได้รอดตายวายชีวามาหลงเลย จะเฉยเมยเสียไม่ไปก็ไม่ดี
พระตริพลางทางเข้าสมาธิ ตั้งสติระลึกไปในวิถี
เอาจิตตั้งทางกสิณให้อินทรีย์ ลอยขึ้นที่นภางค์กลางอัมพร
หมายเกาะแก้วพิสดารข้างด้านใต้ ตลอดไปจนมหิงขสิงขร
ตามมหาสาคโรชโลธร พระเสด็จจรทางกสิณอภิญญาณ
ไม่ช้าพลันบรรลุถึงเกาะแก้ว วิเวกแว่วเสียงดังระฆังขาน
เห็นกุฎีที่สำนักพระอาจารย์ ดูสำราญท่าทางเหมือนอย่างเคย
เมื่อครั้งหนีผีเสื้อท่านเกื้อหนุน ได้พึ่งบุญอยู่จนได้ไปเป็นเขย
เมืองผลึกนึกถึงคุณได้คุ้นเคย ได้ไปเชยก็เพราะคุณพระมุนี
ครั้นถึงหมอบยอบองค์ลงอภิวาท มุนีนาถโดยจริตกิจฤๅษี
ฝ่ายพระจอมอิศโรท่านโยคี เห็นมุนีมาคำรพอภิวันท์
เอามือป้องมองดูไม่รู้จัก จึ่งถามทักมาแต่ไหนจนไก่ขัน
เป็นนักสิทธ์ถือกิจพรหมจรรย์ เที่ยวด้นดั้นมาทำไมในกลางคืน
มีธุระสิ่งใดอย่างไรหนอ จงแจ้งข้อตามอรรถอย่าขัดขืน
จะต้องการสิ่งไรในกลางคืน จนดึกดื่นบอกเราให้เข้าใจ ฯ
๏ ฝ่ายพระจอมมุนีฤๅษีสิทธ์ เฉลยกิจจาแจ้งแถลงไข
ข้าพเจ้านี้หรือชื่ออภัย เล่าพิไรให้เธอฟังแต่หลังมา
พระโยคีนิ่งตรึกนึกขึ้นได้ อ้ออภัยมณีหรือถือสิกขา
ละสมบัติพัสถานการพารา เองบวชมาได้กี่ปีหรือหนีเมีย
หรือเกิดเข็ญเป็นอย่างไรไม่เป็นสุข จึงทิ้งทุกข์ปล่อยปละสละเสีย
หรือเห็นภัยในคฤหัสถ์ตัดลูกเมีย ออกบวชเสียใครอยู่หลังช่างหัวมัน
พระอภัยกราบก้มประนมสนอง ไม่ขัดข้องข้อใดในใจฉัน
คิดเห็นภัยในกิเลสสังเวชครัน มารุมรันรึงรัดสัตว์ทั้งปวง
จึงสละละสมบัติพัสถาน ไม่ต้องการเขตแดนสิ้นแหนหวง
คิดผ่อนตัดเยื่อใยที่ในทรวง หมายลุล่วงหาประโยชน์จะโปรดชน ฯ
๏ พระโยคีปรีดาสาธุสะ เองสละสังเวชแจ้งเหตุผล
โมทนาสาธุสะไม่ปะปน หวังกุศลภิญโญมโหฬาร
นี่เองมาอย่างไรไฉนเล่า เอาสำเภาเภตรามาหรือหลาน
หนทางไกลเหลือล้นพ้นประมาณ หรือเดินสารผู้ใดจึ่งได้มา
พระอภัยมุนินทร์ปิ่นกษัตริย์ จึ่งแจ้งอรรถให้เธอฟังที่กังขา
ฉันมาโดยทางกสิณตั้งจินดา เมื่อหลานมาแต่หัวค่ำพอย่ำยาม
พระโยคีมีญาณว่าหลานแก้ว ประเสริฐแล้วอุตสาห์เพียรตัดเสี้ยนหนาม
สมประโยชน์แล้วอุตส่าห์พยายาม จะมีความสุขใจในนิพพาน
แล้วชวนเชิญพระอภัยเข้าในกุฏิ์ จงยั้งหยุดเจริญธรรมกรรมฐาน
ไม่ห่วงใยคล้ายกับกูอยู่สำราญ หมายนิพพานภาคหน้าให้ถาวร ฯ
๏ ฝ่ายเจ้าพวกเรือแตกแขกฝรั่ง มานั่งฟังถ้อยคำที่ร่ำสอน
ทั้งปรนนิบัติพัดวีชุลีกร ต้มน้ำร้อนน้ำชาสารพัน
ถวายพระมุนีฤๅษีสิทธ์ ตั้งให้ชิดแล้วคำรพเชิญขบฉัน
ทั้งเภสัชเพลาสารพัน ฤๅษีฉันเสร็จสรรพระงับกาย
ศศิธรจรดับลาลับเมฆ อดิเรกสุริยงส่งแสงฉาย
ดารากรอ่อนอับระยับพราย สกุณร่ายร้องก้องซ้องสำเนียง
ไก่กระชั้นขันขานประสานเสนาะ ที่บนเกาะเจื้อยเจกวิเวกเสียง
โกกิลากาแกแซ่สำเนียง ดุเหว่าเรียงร้องเร่งพระสุริยน
แสงหิร้ญเรืองรอบริมขอบฟ้า พระสุริยาขึ้นสว่างกลางเวหน
ฝูงนกหกผกผินแล้วบินบน จากรังตนร่อนร้องก้องกังวาน
กะเรียนดงส่งเสียงสำเนียงแจ้ว ดั่งปี่แก้วจำเรียงเสียงประสาน
วิหคหงส์จับเนินเหินทะยาน ไปสมานบุษบงเที่ยววงวน
พระฤๅษีพลิกฟื้นตื่นไสยาสน์ ภาณุมาศส่องสว่างกลางเวหน
ออกจากกุฏิ์เดินตรงไปสรงชล แล้วขึ้นบนเชิงผาศิลาลัย
พวกศิษย์หาพากันไปที่ในป่า เที่ยวเสาะหาเลียบเดินเนินไสล
สอยมะม่วงพวงสุกลูกลำไย มะเฟืองมะไฟผลผลาทั้งหว้าดง
ขนุนขนันจันทน์อินผลลิ้นจี่ เก็บแต่ที่สิ่งของต้องประสงค์
แล้วเดินตัดลัดมาจากป่าดง ถวายองค์สองมุนีด้วยปรีดา
พระนักธรรม์ฉันเสร็จสำเร็จกิจ อวยอุทิศอานิสงส์ทรงยถา
แล้วสัพพีให้สุขังมังคลา พากันมายั้งหยุดอยู่กุฎี
พระอภัยไต่ถามถึงมัจฉา ยังสุขาปรีดิ์เปรมเกษมศรี
หรือทุกข์โศกโรคภัยสิ่งไรมี ไปอยู่ที่แห่งหนตำบลใด ฯ
๏ พระโยคีมีรสพจนารถ อยู่ที่หาดห้องผาเคยอาศัย
เมื่อคลอดบุตรสุดสาครกูอ่อนใจ กลัวจะไม่รอดแล้ววะเดชะบุญ
พอออกแล้วมันก็ให้กูไปเลี้ยง กูก็เสี่ยงบุญเจือช่วยเกื้อหนุน
ไม่เจ็บไข้เลยนะวะเดชะบุญ แต่กูวุ่นพยายามถึงสามปี
เดี๋ยวนี้มันเป็นกระไรหวาอ้ายหนู หรือไปอยู่ไหนเล่าเจ้าฤๅษี
เองเล่าเรื่องเบื้องหลังให้ฟังที เมื่อครั้งปีถูกเสน่ห์ทั้งเล่ห์กล
กูก็ไปดับเข็ญให้เป็นสุข มันเกิดยุคยุ่งยิ่งในสิงหล
หรือยังตั้งรบรุกทุกตำบล พวกไพร่พลในนครร้อนหรือเย็น ฯ
๏ พระอภัยได้ฟังอาจารย์ถาม ยกเอาความรบรุกครั้งยุคเข็ญ
แต่เดี๋ยวนี้วายร้อนค่อยผ่อนเย็น เพราะบุตรเป็นจอมเจ้าชาวลังกา
คือเจ้าสุดสาครบวรนาถ ให้สิทธิ์ขาดครองวังเป็นฝั่งฝา
แถลงเล่าพระมุนีผู้ปรีชา ให้พระอาจารย์ฟังดั่งภิปราย
แล้วลาพระมุนีไปที่อู่ นางเงือกอยู่วังวนชลสาย
สถิตแท่นแผ่นผาศิลาลาย แล้วเรียกสายสวาทพลางเหมือนอย่างเคย
โอ้มัจฉานารีศรีสมร ตัวพี่จรกลับมาแล้วน้องแก้วเอ๋ย
สิบเก้าปีมิได้พบประสบเลย อย่าเฉยเมยเชือนช้าให้อาวรณ์ ฯ
๏ นางเงือกน้ำจำเสียงสำเนียงแว่ว จะเจื้อยแจ้วจับทรวงดวงสมร
เหมือนเสียงองค์ภูวไนยให้อาวรณ์ ก็รีบจรแหวกว่ายจากสายชล
เห็นทรงฤทธิ์จิตปลี้มลืมความทุกข์ เกษมสุขชื่นชุ่มทุกขุมขน
นางเสือกขึ้นหาดทรายริมสายชล พลางน้อมตนอภิวาทบาทมูล
กันแสงไห้ใจเพียงจะขาดวับ สลบหลับเหมือนชีวาตม์จะขาดสูญ
พระอภัยเห็นหน้ายิ่งอาดูร ให้เพิ่มพูนโทมนัสอัดอุรา
จะดับโศกก็ไม่หยุดสุดจะกลั้น ให้อัดอั้นซบนิ่งเอนอิงผา
มิทันกล่าวมธุรสพจนา ก็ถึงภาวสัญญีนิ่งไม่ติงกาย
จนสายแสงสุริยาเวลาฉัน พระนักธรรม์คอยหาไม่เห็นหาย
ถือไม้เท้างกเงิ่นเดินวุ่นวาย ไปหาดทรายปากอ่าวริมเสาโคม
พอเห็นพระอภัยวิไลลักษณ์ ลงซบพักตร์อยู่ริมนางสำอางโฉม
เอะมาตายเล่นเปล่าเปล่าริมเสาโคม ทั้งอีโยมเงือกน้อยก็พลอยตาย
แกวิตกอกตันเอะวันนี้ ต้องเผาผีหรืออะไรจิตใจหาย
อนิจจังอนิจจาน่าเสียดาย แกฟูมฟายชลนาให้อาวรณ์
จึ่งเดินไปใกล้ศพแล้วทรุดนั่ง ข้างฟากฝั่งชายตลิ่งริมสิงขร
เอามือจับต้องดูพระภูธร ยังอุ่นอ่อนเออเห็นไม่เป็นไร
จำจะเข้ากสิณดูให้รู้แน่ จะตายแท้หรือว่าซบสลบไสล
จึ่งหลับตาลงพลันด้วยทันใด ก็แจ้งในทางกสิณอภิญญาณ
ว่ายังไม่วางวับถึงดับจิต ด้วยชีวิตมันก็ยังไม่สังขาร
วาโยธาตุอัดอั้นในสันดาน เพราะเกิดการโทมนัสวิบัติเป็น
ว่าจะต้องแก้ไขให้มันฟื้น แต่พอชื่นจิตระงับช่วยดับเข็ญ
แล้วกลับไปกุฏิ์ตาหาน้ำเย็น ตักมาเป็นโอใหญ่แล้วร่ายมนต์
แล้วจึงเรียกศิษย์หามาไปด้วย จะได้ช่วยกันสิหวาหากุศล
ให้ศิษย์ยกโอใหญ่ใส่น้ำมนต์ ไปตามก้นแกวิตกเดินงกงัน
พอถึงท้ายชายหาดนั่งหอบฮัก แก่หยุดพักบริกรรมธรรมขันธ์
แล้วพรมพรำน้ำไปดั่งใจพลัน พระนักธรรม์พลิกฟื้นชื่นอุรา
ด้วยเดชะพระมุนีแกวิเศษ เรื่องพระเวทด้วยมนต์ดลคาถา
แล้วเรียกศิษย์เอาสิวะประสีกา แกภาวนาช่วยชีวิตจิตอาวรณ์
พอพวกศิษย์ประน้ำได้สัมผัส พระพายพัดต้องกายสายสมร
นางพลิกฟื้นสมประดีชุลีกร เห็นภูธรกับโยคีค่อยมีแรง
ประณตนอบยอบกายแล้วไหว้กราบ ศิโรราบลงพลันก้มกันแสง
พระโยคีจึ่งเอาธรรมออกสำแดง แล้วชี้แจงเทศนาตามบาลี
หวังจะให้เสื่อมสว่างทางวิตก ที่ในอกนางมัจฉามารศรี
ธรรมดาฝูงสัตว์ในปัถพี ก็ย่อมมีทุกข์เข็ญไม่เว้นตัว
มนุษย์สัตว์ในจังหวัดชมพูภพ ย่อมปรารภพลัดพรากจากลูกผัว
เกิดมาในสามัญย่อมพันพัว ดีแลชั่วต้องเป็นคู่อยู่ด้วยกัน
อันสุขทุกข์เวทนาสีกาเอ๋ย การชมเชยมันไม่แน่ย่อมแปรผัน
เป็นอนิจจังทั้งปวงอย่าหวงกัน เหมือนหนึ่งขันธ์ทั้งห้าย่อมสาธารณ์
เครื่องเน่าจมถมแผ่นดินหินชาติ พวกนักปราชญ์มิได้หลงในสงสาร
เห็นร่างกายเกิดมาย่อมสาธารณ์ เหมืองโรงร้านแต่พอยั้งกำลังกาย
อันตัณหากล้าหาญคือการโลภ แม้นละโมบแก่กล้าพาฉิบหาย
ใครลุ่มหลงปลงใจไม่สบาย มันวุ่นวายการชั่วให้มัวมอม
จงหักใจเสียบ้างหวาสีกาเงือก เองกลิ้งเกลือกหนักไปจนผ่ายผอม
ให้กายต้องเจ็บจุกเป็นทุกข์ตรอม จงอดออมเสียกูเห็นจะเป็นการ
อันเปรี้ยวเค็มเต็มอุราสีกาเอ๋ย เองก็เคยพัวพันทั้งมันหวาน
คิดตัดรอนผ่อนผันในสันดาน หวังนิพพานภาคหน้าให้ถาวร
นางมัจฉาสาธุสะพระได้โปรด ที่คุณโทษกรุณังช่วยสั่งสอน
ขอถือศีลภาวนาให้ถาวร ถึงม้วยมรณ์จะได้สุขพ้นทุกข์ภัย ฯ
๏ พระโยคีมีจิตคิดสังเวช จึงแจ้งเหตุจะให้เห็นเป็นนิสัย
ยกเอาศิลมาแสดงให้แจ้งใจ ว่าที่ในองค์ห้าสมาทาน
บทปาณาห้ามว่าอย่าฆ่าสัตว์ พระบัญญัติไว้ในธรรมกรรมฐาน
อย่าได้คิดทำร้ายให้วายปราณ ในสันดานตั้งจิตคิดเมตตา
ทั้งอายุก็จะยืนได้หมื่นกัป จงสดับจำไว้ในใจหวา
คิดตัดรอนผ่อนผันด้วยปัญญา ตามกูว่าถือให้มั่นคือขันตี
ถ้าเองถือไว้ไม่มั่นขันจะแตก เอ็งจะแบกหรือจะหามถามฤๅษี
ผัวของเองนั่งตงุ่นเป็นมุนี ให้ช่วยชี้ทางสวรรค์ชั้นวิมาน
กูจะให้แต่ศีลเหมือนกินข้าว หากกับเอาที่ออผัวคือตัวหวาน
อทินนาทานาว่าพิสดาร อย่าคิดอ่านลักฉกจะตกลง
ในนรกหมกไหม้ไฟจะเผา ให้กายเราไหม้กระจุยเป็นผุยผง
เพราะความสัตย์มิได้ถือให้ซื่อตรง ดับจิตลงจะไปตกนรกนาน
บทกาเมสุมิจฉาหนาออเงือก เหมือนตกเมือกจมลงในสงสาร
กองกิเลสมันย่อมทำให้รำคาญ จงคิดอ่านตัดรอนไปนอนตรอง
อันเปรี้ยวหวานจืดเค็มเองเต็มอก อย่ามุ่นหมกให้มันวุ่นจะขุ่นหมอง
อันฉันทาคติเร่งตริตรอง จงตัดช่องผ่อนผันให้บรรเทา
นี่แหละตัวกาเมสุมิจฉา จะพรรณนามาไปเหมือนไฟเผา
ว่าแต่พอให้เองเห็นเป็นสำเนา จงถือเอาไว้เถิดหวาสมาทาน
บทมุสาวาทาว่าสับปลับ พระบังคับเทศน์ไว้หลายสถาน
อย่าเสียดส่อตอแหลนางแหพาน ที่ในการโป้ปดจงอดออม
สัพลาวาจามุสาวาท ศีลจะขาดอดใจใฝ่ถนอม
สุจริตจิตผ่องไม่หมองมอม จงอดออมไว้ให้มั่นในสันดาน
จะผาสุกทุกทิวาสีกาเอ๋ย คงได้เชยชมสวรรค์โดยสัณฐาน
พอดับจิตคงจะได้ไปวิมาน จะสำราญด้วยสุรางค์นางบำเรอ
ศีลสุราว่าเหล้ามันเมาเปรอะ พูดเลอะเทอะไปยังค่ำพย่ำเผยอ
เที่ยวฉกชิงวิ่งวุ่นหมุนกระเชอ ให้เปรมเปรออยู่ในจิตคิดทะนง
เที่ยวตีรันฟันแทงสำแดงโทษ ไม่ประโยชน์อันธพาลสันดานหลง
ครั้นดับขันธ์สิ้นชีวิตถึงปลิดปลง ไปตกลงในอบายทำลายลาญ
ตัวเจ้ากรรมมิได้หยอกกรอกน้ำกรด แล้วเทรดกายยับสับประหาร
ก็เพราะโทษเมากล้าสุราบาน พวกคนพาลย่อมกระทำไม่ยำเกรง
ที่คนดีมีจิตคิดสละ ถือศีลพระมิได้โกงทำโฉงเฉง
ไม่กระทำความชั่วคิดกลัวเกรง การนักเลงมัวเมาบรรเทาคลาย
สละสลัดปัดไปเสียให้พ้น ตัดกังวลเพราะเห็นชั่วถ่อยร้อยประตู
ไม่กินอยู่รู้ว่าบาปนี้หยาบคาย เรื่องเมามายชั่วถ่อยร้อยประตู
หมดคำรบจบศีลสิ้นทั้งห้า เฮ้ยสีกาจำใส่ใจอย่าไขหู
ถือให้มั่นแม่นยำเหมือนคำกู แม้นเองรู้รักษาศีลจะภิญโญ
ทั้งคุ้มกันอันตรายเหมือนหมายมาด จะเคลื่อนคลาดดับร้อนผ่อนโทโส
การกุศลอบรมเหมือนร่มโพธิ์ สมมโนรถจริงอย่างกริ่งใจ ฯ
๏ นางมัจฉาสาธุขอลุล่วง จะตัดห่วงโยนเสียตามแม่น้ำไหล
พระคุณช่วยชี้ทางสว่างใจ ขอให้ได้สมประโยชน์พระโปรดปราน
จะถือศีลภาวนาหาความชอบ ตามระบอบพระสิทธาเหมือนว่าขาน
ขอให้ฉันลุล่วงพ้นบ่วงมาร อธิษฐานขอให้สมอารมณ์ปอง
นางตั้งจิตลงในพระไตรลักษณ์ เห็นประจักษ์ความชั่วที่มัวหมอง
เหมือนวารินไหลรี่ย่อมมีฟอง กระทบต้องลมหนักมักกระจาย
เหมือนสังขารเกิดมาในสารภพ ย่อมทวงทบร้าวแยกแตกสลาย
นางคิดเห็นเช่นกับท่านบรรยาย ดูร่างกายของตัวทั่วสกนธ์
พระอภัยได้ฟังเกิดสังเวช อาจารย์เทศน์แจ้งประจักษ์ทางมรรคผล
จึงตรัสกับโฉมศรีนีฤมล แม้นเป็นคนพี่จะพาแก้วตาไป
อยู่สิงคุตรกุฎีเป็นชีสาม พยายามสอนน้องให้ผ่องใส
บำเพ็ญเพียรเรียนธรรมให้ร่ำไป นี่จนใจนิ่มเนื้อเป็นเชื้อปลา
พี่แบ่งบุญบรรพชิตให้มิตรมิ่ง ขอสมสิ่งซึ่งเจ้ามาดปรารถนา
อันชาตินี้มีกรรมจำนิรา จากมัจฉาไปอยู่ที่ศีขริน
บำเพ็ญเพียรเรียนธรรมกรรมฐาน หวังนิพพานเหมือนหนึ่งจิตคิดถวิล
ค่อยอยู่เถิดแก้วตาอย่าราคิน จงถือศีลไว้ให้มั่นกันอบาย
ต่อช้าช้าพี่จะมาอย่าปรารภ คงได้พบเห็นกันเหมือนมั่นหมาย
นางมัจฉานบนอบแล้วยอบกาย พลางถวายอภิวันท์จำนรรจา
ว่าพระคุณทูนกระหม่อมจอมฤๅษี ขอบารมีแหวกใส่ในเกศา
น้องเห็นแล้วว่าพระองค์ทรงเมตตา อุตส่าห์มายากแค้นในแดนดง
พระอภัยมุนินทร์ปิ่นฤๅษี ฟังคดีทรามสงวนนวลหง
จึ่งว่าพี่ละสมบัติญาติวงศ์ จึ่งออกทรงบรรพชิตถือกิจกรม
เวลานี้พี่จะลาสุดากนิษฐ์ ไปสถิตยังศาลาพระอาศรม
ปรนนิบัติตามวิสัยในจงกรม โดยอารมณ์อยู่ในบรรณศาลา
นางเงือกน้ำคำรพอภิวาทน์ ค่อยเคลื่อนคลาดไปอยู่ยังคูหา
จำเริญศีลพยายามตามศรัทธา ค่อยเป็นผาสุกสบายวายอาวรณ์
พระนักสิทธ์สองรากลับมากุฏิ์ แล้วยั้งหยุดภิญโญสโมสร
ระงับกายเอนเอกเขนกนอน พอพักผ่อนดวงใจให้สบาย ฯ
๏ จะกล่าวถึงนารีหลวงชีสอง อยู่กุฏิ์ทองที่กษัตริย์จัดถวาย
เจริญเรียนในกิจจิตสบาย สุริย์ฉายจวนจะแจ้งแสงหิรัญ
กาดุเหว่าเร่าร้องซ้องประสาน ก้องกังวานในป่าพนาสัณฑ์
สกุณินบินเหินเนินอรัญ ไก่ก็ขันเจื้อยเจกวิเวกดง
พระสุริยาภาณุมาศลีลาศเลื่อน ค่อยคลาเคลื่อนขอบฟ้าป่าระหง
กระจ่างแจ้งแสงสว่างในกลางดง สองพระองค์เสด็จออกนอกกุฎี
มาคอยเฝ้าพระมุนินทร์นรินทร์รัตน์ เคยปรนนิบัติตามกิจศิษย์ฤๅษี
ถวายน้ำกับสีฟันอัญชลี ทั้งสองชีพากันมาศาลาลัย
คอยจนสายบ่ายแสงพระสุริยง ไม่เห็นองค์พระนักสิทธ์คิดสงสัย
ดาบสินีชีสองมองแต่ไกล ไม่เห็นในกุฎีที่ประทม
ดูทวารบานปิดผิดประหลาด ทั้งสองนาฏชวนกันไปในอาศรม
ไม่เห็นองค์พงศ์กษัตริย์อัดอารมณ์ ให้เตรียมตรมทรวงหมองทั้งสองชี
จึ่งกลับมาหาอำมาตย์แจ้งราชกิจ ว่าทรงฤทธิ์พระมุนินทร์ปิ่นฤๅษี
เธอหายไปไม่รู้ว่าร้ายดี พวกมนตรีเร่งเข้าไปในลังกา
ไปทูลสุดสาครบวรนาถ กับพวกญาติรู้ความได้ตามหา
จงรีบไปโดยด่วนจวนเวลา ให้ออกมาจะได้เล่าให้เข้าใจ
อำมาตย์พร้อมน้อมประณตบทศรี ขึ้นพาชีเร่งกันเสียงหวั่นไหว
พลางขับอัศวราให้คลาไคล แล้วรีบไปจนกระทั่งถึงลังกา
เล่าแถลงแจ้งการท่านผู้ใหญ่ รับสั่งใช้ให้มาทูลวุ่นนักหนา
พระจอมวงศ์องค์มุนินทร์ปิ่นประชา เธอไสยาหายไปให้มาทูล
ขุนนางใหญ่แจ้งกิจจาพาเข้าเฝ้า พระจอมเจ้านครินทร์บดินทร์สูร
คอยอยู่พระโรงคัลอันจำรูญ มาพร้อมมูลพวกอำมาตย์มาตยา ฯ
๏ ฝ่ายพระสุดสาครบวรนาถ ภาณุมาศแจ่มกระจ่างกลางเวหา
เข้าที่สรงทรงเครื่องสุคนธา ทรงภูษาแย่งกระหนกวิหคบิน
ฉลององค์มงกุฎเพชรประดับ ทับทรวงทับเพราเพริศดูเฉิดฉิน
สะอิ้งพรายสายฝรั่งฝังด้วยนิล แก้วโกมินพาหุรัดจรัสเรือง
ทรงทองกรลายกุดั่นกัลเม็ด ฝังด้ายเพชรเพราพลามล้วนน้ำเหลือง
ธำมรงค์ไพฑูรย์จำรูญเรือง สะอิ้งเฟื่องเพชรประดับดูวับวาว
เจียระบาดตาดปักเครื่องฝรั่ง ชายแครงฝังมุกดาลงยาขาว
เหน็บพระแสงกัลเม็ดล้วนเพชรพราว จอมสาวสาวเชิญเครื่องเดินเยื้องกราย
ตามพระจอมนครินทร์ปิ่นสิงหล ออกไพชยนต์เนาวรัตน์จำรัสฉาย
สถิตแท่นฉัตรสุวรรณพรรณราย เสนานายกราบก้มบังคมคัล ฯ
๏ ฝ่ายพระสุดสาครบวรนาถ ตรัสว่าราชการในไอศวรรย์
ขุนนางพร้อมน้อมนบอภิวันท์ บังคมคัลทูลท้าวเจ้านคร
ว่าพระจอมมุนินทร์ปิ่นนักสิทธ์ เสร็จสถิตในกุฎีที่สิงขร
เวลาค่ำย่ำแสงทินกร พระภูธรหายไปในไสยา
ทั้งสองดาบสินีมีรับสั่ง ให้ค้นทั้งป่าดงพงพฤกษา
ไม่พบองค์ทรงศีลปิ่นประชา ให้เร่งมาทูลฉลองสองพระองค์
เชิญเสด็จเสร็จไปเนินสิงคุตร ให้รีบรุดเร่งไปไพรระหง
กับเสนาอำมาตย์พระญาติวงศ์ ได้ตามองค์พระมุนินทร์ปิ่นประชา
พระทรงฟังดั่งพระกาฬมาผลาญโลก ยิ่งแสนโศกดั่งชีวังจะสังขาร์
แล้วตรัสสั่งเสนีผู้ปรีชา จอมนรากลับหลังเข้าวังใน
แจ้งคดีเสาวคนธ์วิมลสมร พระภูธรที่เขาเขินเนินไศล
อยู่ในกุฏิ์สุดสบายแล้วหายไป เสนาในมาแถลงแจ้งคดี
พระมารดรร้อนพระทัยดังไฟเผา จึงให้เหล่าเสนาบดีศรี
ให้เราทั้งสองไปในคิรี เจ้ากับพี่จงมาไปในไพรวัน
นางเสาวคนธ์นิ่งอึ้งตะลึงคิด ให้หวั่นจิตแล้วก็ทรงกันแสงศัลย์
เอะมังคลามาลักพระทรงธรรม์ จากพระคันธกุฎีที่ทำนอง
เพราะพวกเราได้ลังกาอาณาเขต จึงเกิดเหตุทำวุ่นให้ขุ่นหมอง
จึงทูลกับภัสดาน้ำตานอง จะตรึกตรองอยู่ไยเร่งไคลคลา ฯ
๏ ฝ่ายเสนีที่จัดกระบวนทัพ มาคอยรับเรียงรายทั้งซ้ายขวา
บ้างผูกช้างดั้งกันเป็นหลั่นมา ทั้งรถาพร้อมพรั่งตั้งกระบวน ฯ
๏ ฝ่ายพระจอมนครินทร์ปิ่นสิงหล ทั้งเสาวคนธ์โฉมงามทรามสงวน
เสร็จทรงเครื่องรบครบกระบวน แล้วตรัสชวนสาวสุรางค์นางกำนัล
เสด็จออกนอกวังสะพรั่งพร้อม ฝ่ายพระจอมกรุงไกรไอศวรรย์
คอยฤกษ์ดีที่จะจรจากเขตคัน โหรานั้นนับยามตามตำรา
พอสี่โมงแปดบาทให้ฆาตฆ้อง ประโคมกลองยิงพื้นแต่ปืนผา
ทั้งกาหลดนตรีปี่ชวา พระทรงนั่งหลังพระยาม้ามังกร
เสาวคนธ์โฉมยงขึ้นทรงสิงห์ กลดกรรชิงรายเรียงเคียงสลอน
ให้โบกธงสามชายกรีดกรายกร โห่สะท้อนสามลาเข้าป่าดง
อภิรุมชุมสายรายระยับ ดูคั่งคับเดินในไพรระหง
พวกเจ้าจอมพร้อมกันหมดขึ้นรถทรง เหล่าอนงค์สาวใช้ขึ้นท้ายเกริน
พวกท้าวนางต่างขึ้นรถประเทียบ เป็นระเบียบเข้าดงทั้งหงส์เหิน
พลช้างไสช้างให้ย่างเดิน ยกดำเนินแสนยาพลากร
พลม้าถือทวนกระบวนรบ วิ่งตลบว่องไวทั้งไกรสร
พวกที่ถือเสโล่แลโตมร สลับสลอนดั้งดาบปราบปัจจา ฯ
๏ ป่างพระสุดสาครบวรนาถ ไม่ประพาสนกไม้ไพรพฤกษา
รีบเดินทัพขับพยุหยาตรา ไม่ประทับพลับพลาในป่าดอน
ให้รีบเร่งเร็วไปในไพรสณฑ์ ดำเนินพลตามทางหว่างสิงขร
มิได้พักโยธาพลากร แต่รีบร้อนจนกระทั่งยังกุฎี
ให้กองทัพยับยั้งอย่ชายป่า แต่บรรดาพวกเหล่านางสาวศรี
ลงจากรถเดินไปไพร่ผู้ดี มาหยุดที่นงเยาว์เสาวคนธ์ ฯ
๏ ฝ่ายพระจอมนครินทร์ปิ่นกษัตริย์ ลงกัณฐัศว์เยื้องย่างทางถนน
กับยุพยงนงเยาว์เสาวคนธ์ จรดลรีบไปในศาลา
ศิโรราบกราบกรานนางดาบส น้อมประณตสองพระองค์ทรงสิกขา
ฝ่ายสองนางพลางเห็นโอรสมา ทรงโศกาแล้วแจ้งแสดงความ
ว่าพระจอมธิบดินทร์มุนินทร์นาถ เสด็จไสยาสน์หายไปได้ถึงสาม
วันนี้แล้วแก้วตาพยายาม คิดติดตามภูไนยให้ได้คืน
หรือจะเป็นมังคลามันมาลัก เอาทรงศักดิ์ไปแล้วหนาไม่ฝ่าฝืน
จะแก้แค้นเอาพาราลังกาคืน ในภูมิพื้นนั่งยามทั้งตามไฟ
เห็นจะเป็นคนดีมีความรู้ พิเคราะห์ดูเห็นจะแน่เร่งแก้ไข
กระนี้แน่แล้วหนาคงพาไป จะใกล้ไกลนคเรศประเทศทาง
สุดสาครบังคมประนมสนอง ทูลฉลองนางกษัตริย์ไม่ขัดขวาง
จะขอให้โหรดูพอรู้ทาง พอได้วางใจคิดไปติดตาม
พลางตรัสเรียกโลกนิติ์สิทธิเวท เป็นศิษย์ท่านโลกเชษฐ์มาไต่ถาม
ให้คูณหารการจะไปให้ได้ความ ว่าทางตามพระนักสิทธ์ข้างทิศใด ฯ
๏ ฝ่ายปาโมกข์โลกนิติ์ตั้งดิถี ตามคัมภีร์ไสยเวทข้างเพทไสย
พระศุกร์เข้าเสาร์เป็นที่ไม่มีภัย พุธจรไปเดือนหนึ่งพอถึงจันทร์
พฤหัสเล็งลัคนาว่าวิเศษ จะเรืองเดชยวดยิ่งทุกสิ่งสรรพ์
ท่านว่าไปทิศอิสานสำราญครัน บังคมคัลทูลความตามตำรา
ถึงติดตามข้ามมหามหรณพ เห็นไม่พบภูวนาถเหมือนปรารถนา
อันศัตรูหมู่ใดมิได้มา คิดบีฑาปองร้ายในพระองค์
ในตำราว่าไว้คงจะกลับ อยู่คอยรับดีกว่าไปไพรระหง
พอรุ่งรางสว่างแสงพระสุริยง เห็นพระองค์คงจะมาไม่ช้านาน
ไม่เหมือนคำทำนายแม้นทายผิด อาญาสิทธิ์ขอพระองค์จงประหาร
ชีวิตข้าโหราให้วายปราณ พระผู้ผ่านภพไตรอย่าได้แคลง ฯ
๏ โฉมวันฬามาลีศรีสวัสดิ์ นางกษัตริย์โศกศัลย์เฝ้ากันแสง
ฟังโหรทายค่อยประทังแต่ยังแคลง ให้ระแวงหวนคิดจิตอาวรณ์
แต่โหราการะเวกเขาเอกเหลือ ทั้งเป็นเชื้อโลกเชษฐ์วิเศษสอน
รู้ตำรับตำราพยากรณ์ ดูแน่นอนคราวครั้งแต่หลังมา
ควรจะต้องยับยั้งฟังดูก่อน แม้มิจรมาเหมือนยามต้องตามหา
สุมาลีชีละเวงวัณฬาพะงา ไม่ไสยาคอยองค์พระทรงธรรม์ ฯ
๏ จะกล่าวถึงพระมุนีฤๅษีสิทธ์ สำราญกิจอิ่มเอมเกษมสันต์
อยู่เกาะแก้วพิสดารสำราญครัน ครบสามวันแล้วจะลาพระอาจารย์
พลางเสด็จไปชายหาดที่เงือกอยู่ ในอ่าวอู่คลื่นซัดอยู่ฉัดฉาน
แล้วตรัสเรียกโฉมมัจฉายุพาพาล เยาวมาลย์จงขึ้นมาจะลาจร
ฝ่ายเงือกน้ำจำศิลถวิลแว่ว สำเนียงแจ้วจับทรวงดวงสมร
แล้วแหวกว่ายสาคโรชโลธร ประนมกรเสือกเข้ายังฝั่งชลา
เห็นพระองค์ทรงศิลมุนินทร์นาถ อภิวาทน์จักรพงศ์ทรงสิกขา
ถวายบุญพูนสวัสดิ์พระภัสดา ได้รักษาศีลมั่นทุกวันคืน
พระมุนีปรีดาว่าสาธุ ขอให้ลุทางประโยชน์อย่าโหดหืน
คงจะสมจิตหวังให้ยั่งยืน ไปในพื้นภาคหน้าอย่าปรารมภ์
อันชาตินี้ศรีสวัสดิ์เป็นมัจฉา จงปรารถนาเถิดอนงค์คงจะสม
แม้นชาติหน้าถ้าถวิลเป็นอินทร์พรหม ก็คงสมเจตนาสีกาโยม
ค่ำวันนี้พี่จะลาสีกาแล้ว จงผ่องแผ้วเถิดหนานางสำอางโฉม
จงอยู่เย็นเป็นสุขอย่าทุกข์โทม เจ้าจงโสมนัสสาในวาริน
นางเงือกน้ำซ้ำทูลพระนักสิทธ์ ฉันตั้งจิตเจตนารักษาศีล
ตัดห่วงใยเสียให้พ้นที่มลทิน กว่าจะสิ้นชีวิตเหมือนจิตปอง
ไม่โศกเศร้าเร่าร้อนเหมือนก่อนแล้ว จะกวาดแผ้วถางชั่วที่มัวหมอง
ขอทูลลาพระสามิศดังจิตปอง กลับไปห้องคูหาในวารี
พลางก้มกราบบาทบงสุ์พระทรงศิล แหวกวารินไปคูหามารศรี
ฝ่ายองค์พระภูวไนยอภัยมณี กลับมาที่ศาลาพระอาจารย์ ฯ
๏ ฝ่ายโยคีมีญาณว่าหลานแก้ว ค่อยผ่องแผ้วปรีดิ์เปรมเกษมศานต์
เองจะคิดกลับหลังหรือยังนาน จงแจ้งการโดยจิตที่คิดปอง
พระอภัยได้สดับอภิวาทน์ ขอลาบาทเจ้าประคุณการุญสนอง
พอเที่ยงคืนหลานจะลาฝ่าละออง ไปโดยท้องนภางค์กลางอัมพร
พระโยคีมีฤทธิ์ประสิทธิ์เสก เป็นก้อนเมฆลอยอยู่กลางหว่างสิงขร
มีที่นั่งบังสีรวีวร เหมือนชะง่อนเงื้อมผาคูหาบรรพ์
แล้วว่ากับพระอภัยวิไลลักษณ์ จงหยุดพักให้สบายจึงผายผัน
ขึ้นหลังเมฆไปเถิดหลานสำราญครัน ได้ป้องกันลมฝนบนนภา
พระมุนินทร์ยินดีเป็นที่สุด เข้าในกุฏิ์สำรวมฌาณการสิกขา
ระงับกายเอนองค์ลงไสยา ภาวนาทางกสิณอภิญญาณ
จนเที่ยงคืนไก่ขันสนั่นเสนาะ ที่บนเกาะจำเรียงเสียงประสาน
จึงเสด็จไปลาพระอาจารย์ พลางก้มกรานอภิวาทน์บาทบงสุ์
พระโยคีมีญาณว่าหลานแก้ว จงผ่องแผ้วสมหวังดั่งประสงค์
แล้วออกจากกุฏิ์ใหญ่ดั่งใจจง แกนำตรงไปที่เขาลำเนาเนิน
ให้ขึ้นนั่งหลังเมฆแล้วเสกเป่า เป็นลมว่าวพัดส่งดั่งหงส์เหิน
พระอภัยนักสิทธ์จิตเจริญ สรรเสริญคุณครูผู้อาจารย์
แล้วถวายวันทาคารวะ ขอเดชะศรัทธาที่กล้าหาญ
พลางเจริญทางกสิณอภิญญาณ หมายสถานสิงคุตรที่กุฎี
จันทร์กระจ่างทางฟ้าเวหาหน นภาดลใสสว่างกลางวิถี
ดารารายพรายพร่างอย่างมณี จำรัสศรีแจ่มกระจ่างดั่งกลางวัน
เมฆก็เลื่อนลอยมาในอากาศ ภาณุมาศเกือบอุทัยเสียงไก่ขัน
สกุณร้องก้องป่าพนาวัน พระทรงธรรม์ถึงกุฎีที่สำราญ
เมฆก็เลื่อนลงมาจากอากาศ พวกอำมาตย์แต่บรรดาอยู่หน้าฉาน
เห็นก้อนเมฆเลื่อนลงมาหน้าพระลาน ต่างเรียกขานกันมาดูทุกผู้คน
ทราบไปถึงสองชีที่ในกุฏิ์ กับพระสุดสาครท้าวเจ้าสิงหล
ทั้งโฉมยงนงเยาว์เสาวคนธ์ ก็จรดลจากที่ศรีไสยา
มาพร้อมพรั่งทั้งที่หน้าศาลาใหญ่ พระอภัยสุริย์วงศ์ทรงสิกขา
ก็ยุรยาตรจากอาสน์ก้อนเมฆา ขึ้นศาลาเห็นพระวงศ์พงศ์ประยูร
กับสองดาบสินีอยู่ที่นั่น พระทรงธรรม์ปราศรัยเจ้าไอศูรย์
สี่กษัตริย์กราบก้มบังคมทูล ทั้งประยูรเวียงวังในลังกา
ต่างยินดีที่พระองค์เสด็จกลับ มาหมอบรับเรียงรายทั้งซ้ายขวา
พระจึ่งตรัสเล่าแถลงแจ้งกิจจา ว่าตัวข้าไปประนมบังคมคัล
พระนักสิทธ์ผู้ใหญ่ที่ในเกาะ ท่านสงเคราะห์แต่ก่อนคิดผ่อนผัน
กับโฉมนางมัจฉาวิลาวัณย์ อยู่ที่นั่นสามทิวาสองราตรี
แล้วตรัสกับสุดสาครอาวรณ์หวัง ค่อยประทังสิ้นทุกข์เป็นสุขี
ถือโอวาทของคุณพระมุนี ค่อยเปรมปรีดิ์สุโขมโหฬาร
แล้วสั่งมาว่าเจ้าอยู่เป็นสุข บรรเทาทุกข์ได้สมบัติพัสถาน
แต่เจ้าพรากจากมาก็ช้านาน ได้แจ้งการก็ค่อยคลายวายอาวรณ์ ฯ
๏ ฝ่ายพระจอมนครินทร์ปิ่นสิงหล ทราบยุบลทุกข์ทอดฤทัยถอน
หวนรำลึกนึกถึงพระมารดร ตั้งแต่จรจากมาก็ช้านาน
กันแสงพลางทางทูลพระนักสิทธ์ เป็นสุดคิดสุดอาลัยให้สงสาร
ทางก็เหลืออยากแค้นแสนกันดาร มาก็นานไปคงหลงเที่ยววงวน
พระอภัยได้สดับจึ่งรับสั่ง ข้าไปยังฟากฟ้าเวหาหน
เจ้าจะไปทางชลาในสาชล เห็นไม่พ้นชีวันคงบรรลัย
แล้วทรงตรัสเทศนาสังสารภพ อย่าปรารภเพราะว่านางต่างวิสัย
ถึงเทวัญชั้นฟ้าสุราลัย ต่างวิสัยแล้วคงพรากต้องจากจร
เป็นอนิจจังทั้งนั้นทุกวันนี้ ย่อมเป็นที่ทุกขังจงฟังสอน
เพราะจำต้องพรากพลัดกำจัดจร อยู่รอนรอนหลัดหลัดมักพลัดพราย
อนัตตาสูญเปล่าเหมือนเราท่าน อยู่ด้วยกันดับจิตชีวิตหาย
พระยกเอาธรรมขันธ์มาบรรยาย ให้เคลื่อนคลายโศกาที่อาดูร
สุดสาครฟังเหตุเทศนา เอาปัญญาค่อยระงับให้ดับสูญ
พอจบคำธรรมขันธ์อันจำรูญ จึ่งกราบทูลลาองค์พระทรงฌาน ฯ
๏ พระอภัยมุนินทร์ปิ่นกษัตริย์ อวยสวัสดิ์จงเป็นสุขทั้งลูกหลาน
อันทุกข์โศกโรคภัยอย่าได้พาน จงสำราญทั้งอาณาประชาชน
สุดสาครบังคมบรมนาถ พร้อมพระญาติกลับหลังยังสิงหล
ทั้งพวกเหล่าเสวกาประชาชน ถึงสิงหลแล้วเข้าไปในบุรินทร์ ฯ
๏ จะกล่าวถึงสังฆราชพระบาทหลวง พอหายง่วงสมจิตคิดถวิล
ครั้นสุริยงส่งฟ้าเห็นธานินทร์ สมถวิลเห็นปากน้ำที่สำคัญ
แกยินดีปรีดิ์เปรมเกษมสุข บรรเทาทุกข์วายวิโยคที่โศกศัลย์
สั่งล้าต้าต้นหนคนสำคัญ เองชวนกันสืบดูให้รู้ความ
เอาล่ามแขกมลายูที่รู้พูด จัดเป็นทูตปะใครได้ไต่ถาม
จงคิดอ่านไปแสวงให้แจ้งความ จัดเอาตามคนดีมีปัญญา
ลงเรือน้อยลอยไปในนิเวศน์ ถิ่นประเทคที่สถิตเมืองมิจฉา
ตีกระเชียงเร่งให้กันไคลคลา เข้าที่ท่าเมืองด่านชานบุรี ฯ
๏ พวกปากน้ำให้ล่ามออกถามไต่ ทั้งนายไพร่พวกที่มากะลาสี
จงแจ้งความตามข้อคดีมี ท่านมานี้จะประสงค์ที่ตรงไร
หรือจะมาค้าขายทั้งนายบ่าว จงบอกเล่าไปให้แจ้งแถลงไข
หรือจะมีราชการสถานใด เร่งบอกไปโดยคำอย่าอำความ ฯ
๏ ฝ่ายพวกพลคนในเภตราน้อย พลางตอบถ้อยแล้วก็เล่าตามเขาถาม
ข้าพลัดบ้านเมืองแปลกเป็นแขกจาม หวังจะข้ามฟากฝั่งไปลังกา
เกิดพายุเรือแตกต้องแยกย้าย ทั้งพลัดพรายเผ่าพงศ์พวกวงศา
ได้อาศัยพระฝรั่งเมืองลังกา เขาเอามาใช้เป็นล่ามได้สามปี
เขาเที่ยวสอนศาสนาเอามาด้วย หวังจะช่วยดับทุกข์ให้สุขี
เที่ยวไปทุกพาราเพราะปรานี เอาความดีสอนให้ในสันดาน
แต่เที่ยวนี้ขัดเสบียงจะเลี้ยงไพร่ ท่านจึงใช้ให้เที่ยวหาซึ่งอาหาร
มิใช่พวกทรชนเป็นคนพาล ขอนายด่านแจ้งคำดั่งรำพัน
ขุนเสนาว่ากระนั้นท่านอยู่นี่ เราจะมีบอกเข้าไปไอศวรรย์
ให้กราบทูลแต่พระองค์ผู้ทรงธรรม์ จะผ่อนผันโปรดปรานสถานใด
แล้วสั่งให้พวกเสมียนเขียนหนังสือ แล้วรีบถือเข้าไปแจ้งแถลงไข
แก่ขุนนางกรมท่าเสนาใน ให้ทูลไทเจ้าแผ่นดินปิ่นสกล ฯ
๏ ฝ่ายคนใช้รีบไปยังนิเวศน์ นำเอาเหตุเข้าไปแจ้งแห่งนุสนธิ์
กับหนังสือบอกกล่าวเล่ายุบล ส่งให้คนที่กำกับสำหรับทูล
ขุนนางพวกกรมท่าพาเข้าเฝ้า แล้วทูลเจ้านครินทร์บดินทร์สูร
ตามคดีเรื่องราวเป็นเค้ามูล นเรนทร์สูรสั่งมหาเสนาใน
ให้คลี่บอกออกอ่านเป็นการร้อน ขุนอักษรจึ่งแจ้งแถลงไข
หนังสือบอกนายด่านอันชาญชัย จงทราบใต้บาทาฝ่าธุลี
ว่าบัดนี้แขกชวากับฝาหรั่ง มายับยั้งอยู่นอกด่านชานกรุงศรี
ว่ามาแต่สิงหลเป็นคนดี รู้แผนที่ต่างต่างทั้งวิชา
แต่ผู้รู้ยังอยู่เรือกำปั่น จะชวนกันเที่ยวสอนศาสนา
ทั้งดูแม่นแผนที่มีตำรา การดินฟ้าหลายอย่างทางทะเล ฯ
๏ ฝ่ายท่านท้าวเจ้าพาราปตาหวี ฟังคดีเห็นควรทำสรวลเส
จะใคร่ปะพระฝรั่งอย่างคะเน ฟังลิ้นเล่ห์ดูปัญญาวิชาชาย
แม้นจริงจังดังกล่าวเข้าไปรับ เร่งกำชับอย่าให้ทันตะวันสาย
หรือจะเป็นแยบยลกลอุบาย เสนานายพวกผู้ใหญ่เร่งไคลคลา
ครั้นส่งเสร็จพระเสด็จเข้าไสยาสน์ พวกอำมาตย์พร้อมกันต่างหรรษา
จะใคร่เห็นคนดีมีวิชา จัดนาวาสี่ลำตามกันไป
ลงเรือเร็วรีบมาถึงหน้าด่าน จัดทหารเกณฑ์แห่แลไสว
ออกปากน้ำนำพลสกลไกร รีบออกไปถึงกำปั่นด้วยทันที ฯ
๏ ฝ่ายตาเฒ่าบาทหลวงแกง่วงหงอย แต่นั่งคอยพวกชวากะลาสี
จะใคร่ฟังแยบคายร้ายหรือดี พอเห็นสี่เสนามาถึงเรือ
แกดีใจสั่งให้ชักธงรับ เหมือนคำนับภักดีอารีเหลือ
แล้วไปเชิญเสวกามาบนเรือ ให้นั่งเหนือเก้าอี้ที่ขุนนาง
แล้วเรียกท้าวโกสัยไพร่ทั้งหลาย กับบ่าวนายสารพัดไม่ขัดขวาง
กับพวกล่ามรู้ภาษาดูท่าทาง ฟังขุนนางเขาจะมาว่ากระไร ฯ
๏ ฝ่ายอำมาตย์มาตยาปตาหวี ขึ้นเก้าอี้พูดจาพลางปราศรัย
ว่าดูราท่านผู้ปราชญ์ฉลาดใน คัมภีร์ไสยต่างต่างอย่างบุราณ
รับสั่งใช้ให้มาเชิญขึ้นไปเฝ้า พระจอมเจ้านคเรศเขตสถาน
จะขอเป็นศิษย์หาพยาบาล พระอาจารย์ฝ่ายฝรั่งข้างลังกา ฯ
๏ บาทหลวงนึกในใจว่าอ้ายนี่ คงเสียทีกูแท้แน่นักหนา
จะได้เป็นกำลังเหมือนหลังมา ตีลังกาแก้แค้นเอาแดนดาว
จึ่งให้ล่ามส่งภาษาว่าพระเดช เจ้านิเวศน์ซื่อตรงเหมือนธงขาว
พระคุณล้ำเขตแคว้นทั่วแดนดาว สมเป็นเจ้าจอมจังหวัดปัถพี
ไปสิท่านตัวเราอยากเฝ้าแหน ชมเขตแดนท่านรู้จักเป็นศักดิ์ศรี
จะได้พึ่งบุญญาบารมี ไว้เป็นที่เจ้านายจนวายปราณ ฯ
๏ ขุนนางฟังสังฆราชฉลาดเหลือ สมเป็นเชื้อปราชญ์นักไม่หักหาญ
ควรจะเชิญเข้าไปเฝ้าเล่าอาการ พระอาจารย์ผู้ประสิทธิ์วิทยา
ข้าพเจ้าเอาเรือมาคอยรับ เครื่องสำหรับพร้อมหมดตามยศถา
บาทหลวงแกดีใจลุกไคลคลา ลงนาวารีบไปในบุรินทร์
กับพวกศิษย์ชิดเชื้อสำหรับใช้ พากันไปโดยนิยมสมถวิล
เรือประทับถึงท่าหน้าบุรินทร์ พร้อมกันสิ้นแห่ไปในนคร
ครั่นถึงที่ศาลาหน้านิเวศน์ พวกวิเสทคั่งคับสลับสลอน
คอยเลี้ยงดูอยู่มิให้อนาทร พอแก้ร้อนเหนื่อยมาทั้งข้าไท
ครั้นสำเร็จขุนเสนาพาเข้าเฝ้า ให้นั่งเก้าอี้ทองอันผ่องใส
บาทหลวงเฒ่าเจ้ามายาจึ่งว่าไป สักเมื่อไรจะได้เฝ้าเจ้าแผ่นดิน
ขุนนางว่าเวลาจวนจะออก จะมีบอกเข้าไปหนาอย่าถวิล
พลางสั่งพวกเสนาในธานินทร์ ว่าพระปิ่นนคเรศนิเวศน์วัง
เสด็จออกมาบอกให้เรารู้ จะเชิญผู้วิเศษไปดั่งใจหวัง
เข้าเฝ้าองค์ทรงชัยที่ในวัง ตามรับสั่งพระนรินทร์ปิ่นประชา ฯ
๏ จะกล่าวฝ่ายไทท้าวเจ้าพิภพ เธอปรารภจะใคร่รู้ดูศาสนา
พอสี่โมงห้าบาทท้าวยาตรา ออกข้างหน้าไต่ถามความบุรินทร์
พวกเสนาตำมะหงงตรงเข้าเฝ้า พลางก้มเกล้าทูลความตามถวิล
พวกพหลพลไพร่ในแผ่นดิน เป็นสุขสิ้นทั้งนครไม่ร้อนรน
ก้าวกุลามาลีศรีสวัสดิ์ โองการตรัสสั่งทั่วตัวพหล
อย่าข่มเหงไพร่ฟ้าประชาชน มีกังวลเข้ามาฟ้องร้องฎีกา
จะตัดสินตามบททศพิธ ใครชอบผิดฉันใดไม่มุสา
จะตัดสินให้เป็นธรรม์ไม่ฉันทา ขุนเสนาตื้นลึกช่วยตรึกตรอง ฯ
๏ จะกล่าวฝ่ายกรมท่าเสนาใหญ่ คลานเข้าไปจึ่งประมูลทูลฉลอง
พวกลังกามาเฝ้าทูลละออง จะปรองดองโปรดปรานประการใด
ก้าวกุลามาลีศรีสวัสดิ์ โองการตรัสว่าให้หามาปราศรัย
เป็นคนดีมีวิชามาแต่ไกล รีบออกไปรับเขาเข้ามาวัง
เสวกาข้าทูลละอองบาท ก็รับราชกิจไปดั่งใจหวัง
ออกไปเชิญพวกลังกาเข้ามาวัง ให้ขึ้นนั่งบนรถบทจร
มีเกณฑ์แห่อย่างสำหรับเคยรับทูต ทั้งลาอูฐอัดแอแลสลอน
ทั้งธงเทียวเขียวแดงแย่งมังกร เดินสลอนคับคั่งตั้งกระบวน
บาทหลวงเฒ่านั่งรถไว้ยศอย่าง มาตามทางกรุ้มกริ่มพลางยิ้มสรวล
ไปถึงวังกูจะตั้งตีสำนวน แล้วจะชวนเข้ารีตเหมือนคิดปอง
ทำไมกับอ้ายแขกที่แปลกเพศ คงสมเจตนาเราที่เศร้าหมอง
จะพูดหลอกชอกใช้ในทำนอง ให้มันตรองแทบตายไล่ไม่ทัน
พอกระบวนมากระทั่งยังนิเวศน์ เข้าในเขตกรุงไกรไอศวรรย์
บาทหลวงจึงเรียกล่ามมาถามพลัน ถึงเขตคันเมื่อจะเฝ้าเจ้านคร
อันเยี่ยงอย่างเขาอย่างไรกูไม่รู้ เองเป็นครูผิดพลั้งช่วยสั่งสอน
เพราะกูอยู่เหินห่างต่างนคร จะเย็นร้อนเค็มหวานสถานใด ฯ
๏ ฝ่ายเสนาว่าท่านอันเมืองนี้ ไพร่ผู้ดีมิได้ห้ามตามวิสัย
อย่าช้าเลยมาเรารีบเข้าไป ในกรุงไกรเฝ้าท้าวเจ้าบุรินทร์
บาทหลวงเฒ่าเจ้าเล่ห์ลงจากรถ พร้อมกันหมดสมหวังดังถวิล
แล้วชวนกันเข้าเฝ้าเจ้าบุรินทร์ ท้าวทมิฬปราศรัยเป็นใจความ
ว่าข้าแต่ท่านผู้ปราชญ์ชาติฝรั่ง เที่ยวสอนสั่งเป็นไฉนขอไต่ถาม
จะประสงค์สิ่งไรในใจความ จึงเที่ยวข้ามเขตแดนแล่นเข้ามา
หรือประโยชน์ทรัพย์สินถิ่นประเทศ จงแจ้งเหตุให้ฟังที่กังขา
หรืออยากเป็นจอมวังอหังการ์ ตีพาราครอบครองเป็นของตน
จึงตั้งเพียรพยายามข้ามสมุทร ไม่ยั้งหยุดเสาะแสวงทุกแห่งหน
หรือเรือซัดขัดขวางในกลางชล จึงต้องวนเวียนมาพาราเรา ฯ
๏ บาทหลวงว่าข้าแต่ท้าวเจ้าพิภพ ไม่ปรารภที่จะปองเอาของเขา
อันประเทศเขตแคว้นแดนของเรา ข้าจะเล่าให้ท่านฟังตั้งแต่เดิม
มีข้าศึกเมืองผลึกมาตั้งรบ ต้องหลีกหลบข้าศึกมันฮึกเหิม
หลายพารามากระหน่ำทั้งซ้ำเติม เจ้าเมืองเดิมนั้นเป็นหญิงออกชิงชัย
มันก็กลับเอาเป็นเมียเสียทั้งนั้น จะป้องกันเหลือจะคิดผิดวิสัย
เหลือลำบากยากเย็นมันเป็นไทย คนที่ในลังกาบรรดามี
ก็แตกซ่านเซ็นไปไม่เป็นสุข มันไล่รุกเข่นฆ่าต้องล่าหนี
เรารอดตัวด้วยปัญญาวิชามี ด้วยเป็นที่สังฆราชเหมือนชาติทอง
ถึงตกตมจมดินไม่สิ้นสี อันราคีจะมาปนไม่หม่นหมอง
คงสุกใสงดงามเพราะนามทอง ต้องละอองสักเท่าไรก็ไม่มัว
ข้าแต่ท้าวเจ้าพาราปตาหวี วิชามีไม่ต้องซุ่มเดินคลุมหัว
ตกไปไหนไม่มีช้ำถึงคล้ำมัว ก็เพราะตัวศักดิ์สิทธิ์วิทยา ฯ
๏ ท้าวกุลามาลีเห็นปรีดิ์ปราชญ์ แหนงประหลาดนิ่งฟังไม่กังขา
จึ่งว่าท่านเป็นคนดีมีวิชา ทั้งปัญญาพูดเพราะเสนาะความ
ข้าพเจ้าเยาว์ยังกำลังอ่อน ขอฝึกสอนอย่างศิษย์อย่าคิดขาม
ท่านจงช่วยแนะนำจะทำตาม ให้สมความปรารถนาของอาจารย์ ฯ
๏ บาทหลวงยิ้มอิ่มใจดั่งได้แก้ว ตายกูแล้วอ้ายนี่หลงในสงสาร
จะล่อลวงหน่วงไปให้ได้การ เอาให้คลานอยู่เหมือนเต่าเฝ้าคันนา
แล้วจึงว่าข้าแต่ท้าวเจ้าพิภพ อย่าปรารภเลยคงสมปรารถนา
แม้นศึกเสือเหนือใต้สิ่งใดมา จะอาสาคิดประจญรณรงค์ ฯ
๏ ท้าวกุลามาลีศรีสวัสดิ์ โสมนัสรื่นเริงละเลิงหลง
จึ่งว่าท่านดีพร้อมไม่อ้อมวง พูดก็ตรงสมเป็นปราชญ์ฉลาดดี
ขอเชิญท่านยับยั้งอยู่สั่งสอน ในนครพาราปตาหวี
จะได้พึ่งบุญญาบารมี ได้เป็นที่อุดหนุนกรุณัง ฯ
๏ บาทหลวงยิ้มอิ่มใจได้โอกาส คงสิทธิ์ขาดสมจิตเหมือนคิดหวัง
เอาให้เชื่องเหมือนกับไก่อยู่ในรัง แม้สมหวังก็จะได้ไปลังกา
แต่จะตั้งสั่งสอนค่อยผ่อนผัน เอาให้มันซื่อตรงเหมือนวงศา
จะได้จิกหัวใช้ไปลังกา ตีพาราตามประสงค์ให้คงคืน
แล้วมันก็เป็นใหญ่ไพร่ก็พร้อม คงยินยอมสารพัดไม่ขัดขืน
จะได้เป็นที่หวังให้ยั่งยืน แกชมชื่นในอารมณ์เพราะสมปอง ฯ
๏ ฝ่ายไทท้าวเจ้าพาราปตาหวี ให้จัดที่ประเสบันบนชั้นสอง
ให้บาทหลวงขึ้นอาศัยดั่งใจปอง ประคับประคองหวังจะเพียรเรียนวิชา
บาทหลวงเฒ่าค่อยสบายวายวิโยค บรรเทาโศกได้ยั้งเป็นฝั่งฝา
ให้ฉุนแค้นแสนเคืองมังคลา มันชั่วช้าเพราะอีเมียจึ่งเสียคน
กูอุดหนุนกรุณามาแต่ย่อม สู้โอบอ้อมจงรักหมายภักษ์ผล
กลับเป็นงูสู้หมอทรชน จำจะค้นคว้าไปให้ได้ตัว
แม้นดื้อดึงเหมือนแต่ก่อนมิหย่อนหา จะจับฆ่าฟันเสียทั้งเมียผัว
ถ้าแม้นมันรู้สึกสำนึกตัว ที่ทำชั่วมาแต่ก่อนคิดผ่อนปรน
แม้นดึงดั้อถือดีมิมาง้อ จะยกข้อขึ้นแถลงแจ้งนุสนธิ์
ให้ท้าวกุลามาลียกรี้พล ตามไปปล้นจับตัวทั้งผัวเมีย
แกตรองตรึกนึกพลางทางเรียกหา พวกล้าต้ารีบไปอย่าให้เสีย
เสาะแสวงตามตัวอ้ายผัวเมีย พบแล้วเกลี้ยกล่อมไว้ทั้งไพร่พล
แล้วรีบใช้ให้ไปปตาหวี กูจะกรีธาทัพกับพหล
ไปว่ากล่าวโดยดีทั้งรี้พล ให้มันจนถ้อยคำในสำนวน ฯ
๏ พวกล้าต้าลากลับไปเรือใหญ่ จึงเรียกไพร่มาหมอบแล้วสอบสวน
ใครจะอยู่จะไปเร่งใคร่ครวญ ตามกระบวนที่จะไปในทะเล
แล้วจัดเรือสองลำล้วนกำปั่น ให้ผ่อนผันแยกกันเที่ยวหันเห
แล่นไปตามเกาะรายชายทะเล เที่ยวเตร็จเตร่เสาะแสวงทุกแห่งไป ฯ
๏ จะกล่าวถึงมังคลานราราช ออกอำมาตย์หมอบเรียงเคียงไสว
พร้อมพหลโยธาเสนาใน บำรุงไทธิบดินทร์ปิ่นนคร
ป่างพระปิ่นมังคลานรารัตน์ โองการตรัสเหล่าทหารชาญสมร
ให้รักษาหน้าด่านชานนคร เร่งฝึกสอนช้างม้าให้กล้าปืน
แล้วเกณฑ์พวกจัตุรงค์ลงกำปั่น ให้รายกันแล่นลัดอย่าขัดขืน
เที่ยวตระเวนรายประจำทุกค่ำคืน เอาแต่พื้นเกณฑ์หัดจัดชำนาญ
เผื่อจะมีข้าศึกมาฮึกโหม คอยกระโจมตีตัดจัดทหาร
เข้ายิงแย้งแทงฟันประจัญบาน รักษาด่านปากน้ำที่สำคัญ
แล้วจึงตั้งโอรสสามพระองค์ ให้ดำรงกรุงไกรไอศวรรย์
สืบกษัตริย์ขัตติเยศครองเขตคัน พระแบ่งปันนคราให้ถาวร ฯ
๏ จะกล่าวถึงสังฆราชพระบาทหลวง ค่อยสร่างทรวงกินอยู่เป็นครูสอน
คนนับถือลือทั่วทั้งนคร ตั้งฝึกสอนเพทุบายหลายประการ
ฝ่ายท่านท้าวเจ้าพาราปตาหวี ตั้งเป็นที่นักปราชญ์ในราชฐาน
ยกเมืองขึ้นส่วยสาให้อาจารย์ มากประมาณมิใช่น้อยร้อยตำบล
ทั้งสิทธิ์ขาดราชกิจแลผิดชอบ กษัตริย์มอบสารพัดไม่ขัดสน
คิดจะตั้งตัวใหญ่ตามใจตน แกเป็นคนโลภมากอยากข้างดี
แล้วฉุนแค้นมังคลาสานุศิษย์ ถ้าแม้นติดตามกูมาปตาหวี
คงจะคิดฆ่าอ้ายท้าวเจ้าบุรี อยู่สักปีหนึ่งก็เห็นจะเป็นการ
มันก็คงจะเป็นใหญ่ในไตรจักร ประเสริฐศักดิ์อิสรามหาศาล
เพราะมัวหลงไปกับเมียจึ่งเสียการ จะว่าขานสักเท่าไรก็ไม่ฟัง
พาอีแม่รักดุเหว่าไปเข้ารก มันคิดวกอ้อมวงจนลงถัง
เพราะเป็นคนทุจริตจึ่งติดตัง มันไม่ฟังคำกูผู้อาจารย์
แกตรองตรึก็นึกแค้นแม้นไปพบ กูจะตบปากให้ช้ำเพราะคำขาน
มันหยาบช้าว่ากูผู้อาจารย์ จะเล่นงานเสียให้อ่อนหย่อนฝีมือ
เสียแรงกูอุปถัมภ์นำสนอง ประคับประคองมาจนใหญ่มันไม่ถือ
ควรหรือหาทรชนแต่ต้นมือ สิ้นนับถือคุณกูผู้ประคอง
ทรลักษณ์อกตัญญูตาแท้ พูดตอแหลหนีไปให้ใจหมอง
จนเสียทัพอับอายหลายทำนอง แกเข้าห้องแค้นใจไม่สบาย ฯ
๏ จะกล่าวลำกำปั่นที่เที่ยวเสาะ ตามแก่งเกาะทะเลวนชลสาย
พลางปรึกษาหมื่นขุนพวกมุลนาย จะยักย้ายแล่นไปทางไหนดี
แม้พบปะเภตราเขามาบ้าง จะได้ฟังข่าวไปในวิถี
จำจะแล่นไปดูตามบูรี เผื่อจะมีเภตรามาสักลำ
ได้สืบข่าวราวเรื่องทุกเมืองบ้าน ระยะย่านแรกมาหน้าไหหลำ
ปรึกษากันยินยอมพร้อมทั้งลำ ให้หยั่งน้ำเข้าฝั่งอย่ารั้งรอ
พวกล้าต้าต้นหนคนทั้งหลาย ฟังนายท้ายโยนดิ่งทิ้งสมอ
กะเข้าไปชายฝั่งได้รั้งรอ ตั้งเข็มต่อบูรพาดูท่าทาง
หยิบแผนที่คลี่ดูตามอู่อ่าว จะแล่นก้าวลมจัดยังขัดขวาง
พอพลบค่ำย่ำเย็นไม่เห็นทาง ต่อเดือนสางจึงค่อยไปในทะเล
ต้นหนสั่งบังคับให้ทอดสู้ หยั่งไม่รู้เพราะกำปั่นยังหันเห
ควรจะทอดจอดอยู่ดูคะเน พวกในเภตราฟังเขาสั่งการ
ทิ้งสมอรอราเวลาพลบ จุดไต้คบหุงหากระยาหาร
ฝ่ายล้าต้าต้นหนล้วนคนงาน เสพอาหารอิ่มหนำทั้งลำเรือ
พอเดือนเด่นเห็นทางสว่างไสว ให้กางใบแล่นติดไปทิศเหนือ
พวกไต้ก๋งคนงานชำนาญเรือ ไปข้างเหนือลมจัดสะบัดใบ
สามวันครึ่งถึงอ่าวกำพลเพชร เห็นเรือเจ็ดลำทอดจอดไสว
ให้รอเรียงเคียงถามนามเวียงชัย พอเข้าใกล้พวกรู้จักพลางทักกัน
บ้างถามไต่ได้ข่าวเป็นราวเรื่อง มาอยู่เมืองวายวิโยคที่โศกศัลย์
พลางไต่ถามถึงพระองค์ผู้ทรงธรรม์ มาเขตคันนคราค่อยถาวร
หรือมีทุกข์ขุกเข็ญเป็นไฉน ชาวเวียงชัยภิญโญสโมสร
สุขเกษมเปรมปราสถาวร ไม่เดือดร้อนหมดด้วยกันหรือฉันใด ฯ
๏ พวกกำปั่นกองตระเวนจึงบอกเล่า พระจอมเจ้ามังคลาอัชฌาสัย
เธอโอบอ้อมไพร่พลสกลไกร ทั้งรักใคร่พวกอาณาประชาชน
แล้วชวนว่ามาไปเฝ้าเจ้านิเวศน์ พึ่งพระเดชสารพัดไม่ขัดสน
ไปทูลไทธิบดินทร์ปิ่นสกล นำยุบลเข้าไปแจ้งแสดงการ
พวกที่มาดีใจจะไปเฝ้า ชวนกันเข้าในนิเวศน์เขตสถาน
ขึ้นไปยังพระโรงรัตน์ชัชวาล พอพระผ่านภพไกรเธอไคลคลา
ออกที่นั่งรจนามุกดาหาร ดำรัสการแก่ขุนนางทั้งซ้ายขวา
พอเสนีคนเก่าคลานเข้ามา พระมังคลาตรัสถามเนื้อความพลัน
ว่าดูก่อนเสนาท่านมาถึง เราคะนึงที่ในใจทั้งใฝ่ฝัน
เป็นหลายเดือนมิได้พบประสบกัน หรือด้นดั้นไปถึงเขตประเทศใด ฯ
๏เสวกาฝาหรั่งได้ฟังตรัส โสมนัสทูลแจ้งแถลงไข
เมื่อเรือซัดพลัดพรายกระจายไป พายุใหญ่ตีมาถึงห้าวัน
ซัดไปเข้าเมืองชวาปตาหวี ประเดี๋ยวนี้อยู่ในไอศวรรย์
บาทหลวงเป็นครูใหญ่ได้รางวัล เจ้าเมืองนั้นนับถือลือขจร
ได้สิทธิ์ขาดราชกิจสนิทสนอง ได้ข้าวของตึกอยู่เป็นครูสอน
เจ้านิเวศน์เขตแคว้นแดนนคร ให้ฝึกสอนทั้งอาณาประชาชน
ประเดี๋ยวนี้ใช้ข้ามาเที่ยวเสาะ ตามละเมาะเกาะแก่งทุกแห่งหน
ให้รู้ข่าวภูวไนยทั้งไพร่พล จรดลไปอยู่แห่งตำแหน่งใด
แม้นรู้แจ้งแกจะแต่งกระบวนทัพ มาตามจับเอาพระองค์อย่าสงสัย
แกสั่งว่ามาปะให้รีบไป อย่าบอกให้รู้ตัวกลัวจะแคลง
แต่ตัวข้ามาพบแล้วไม่กลับ จะอยู่กับเจ้านายมิได้แหนง
จงทราบใต้บาทาอย่าระแวง ดั่งข้าแจ้งเรื่องความตามที่ทูล ฯ
๏ ฝ่ายองค์พระมังคลานราราช ฟังอำมาตย์ทราบสิ้นบดินทร์สูร
จึงตรัสกับเสวกาที่มาทูล จะอนุกูลอย่าวิตกในอกใจ
อย่าว่าแต่พาราปตาหวี มันจะดีมากมูลสักปูนไหน
ถึงสังฆราชจะมาทำให้หนำใจ เราก็ไม่นึกพรั่นหวั่นอุรา
ท่านจงใช้ให้เรือไปบอกข่าว แจ้งเรื่องราวจริงจังอย่ากังขา
ให้เขายกไพร่พลพหลมา ร้อยพาราก็ไม่กลัวช่างหัวมัน
อันเมืองนี้ใครมาตีต้องแตกยับ มิต้องกลับคืนไปไอศวรรย์
ไม่พักต้องรบราถึงฆ่าฟัน ด้วยเหล็กนั้นกายสิทธิ์ฤทธิรงค์
ใครมาอยู่ดูตัวจึงแดงก่ำ แต่ถูกน้ำตายกระจุยเป็นผุยผง
แรกเรามาแทบชีวีจะปลดปลง รอดด้วยองค์นางพระยาเจ้าธานี
บอกอุบายหลายอย่างทางที่แก้ เพราะว่าแร่กายสิทธ์คือฤทธิ์ผี
ท่านเร่งไปบอกเขามารบราวี จะดูดีท้าวพระยากับอาจารย์ ฯ
๏ ขุนเสนีรับคำพระดำรัส ลาไปจัดเภตราโยธาหาญ
ชวนกันรีบลงไปมิได้นาน พลางตรวจการเภตราเร่งคลาไคล
พอลมตีคลี่ไปขึ้นใส่รอก ให้แล่นออกจากท่าชลาไหล
เอาเข็มตั้งทางแผนให้แล่นไป หมายกรุงไกรปตาหวีที่สำคัญ
สิบทิวามากระทั่งยังนิเวศน์ ถึงประเทศกรุงไกรไอศวรรย์
ขึ้นไปแจ้งกิจจาสารพัน บาทหลวงนั้นอิ่มเอมเปรมอุรา
เข้าไปทูลเจ้าชวาอาณาจักร หมายจะหักเอาให้สมปรารถนา
จะกรีทัพไปจับอ้ายมังคลา ดูน้ำหน้าลูกศิษย์มันคิดโกง ฯ
๏ ฝ่ายองค์ท้าวเจ้าพาราปตาหวี พอออกที่บัลลังก์ที่นั่งโถง
บาทหลวงเฒ่าเข้าไปในพระโรง ทำเดินโคลงยักย้ายหลายกระบวน
ท้าวกุลามาลีศรีสวัสดิ์ โสมนัสอิ่มเอมเกษมสรวล
เชิญให้นั่งแท่นสุวรรณอันสมควร ตามกระบวนน้อมคำนับรับอาจารย์
แล้วจึงสั่งสนทนาสาธุสะ ถือว่าพระอาจารย์แม่นเป็นแก่นสาร
บาทหลวงเฒ่าเจ้าตำราปรีชาชาญ เห็นเป็นการจริงแท้ไม่แชเชือน
นึกในใจอ้ายนี่ดีเหมือนหนู จะจูงหูเอาไปใช้ให้ได้เหมือน
ขี่มันเล่นต่างเต่าใช้เฝ้าเรือน เห็นไม่เชือนแชดื้อดูซื่อตรง
แล้วจึงว่าข้าแต่ท้าวเจ้าพิภพ เราปรารภจะให้ชมสมประสงค์
จะให้ยกพวกพหลไปรณรงค์ เสด็จลงกำปั่นไปอย่าได้ยั้ง
ยกไปตั้งกำพลเพชรประเทศถิ่น สมถวิลคงได้สมอารมณ์หวัง
สตรีงามมีอยู่องค์ดำรงวัง ทั้งเปล่งปลั่งชันษาสิบห้าปี
เป็นน้องสาวเจ้าเมืองเรืองระหง ชื่อบุษบงขาวผ่องละอองศรี
งามจริตกิริยาล้ำนารี ควรเป็นศรีพระนครขจรขจาย
แม้นท้าวไปได้ยลวิมลพักตร์ จะแสนรักดวงอุบลวิมลฉาย
ทั้งนิเวศน์เขตแคว้นแสนสบาย คนทั้งหลายมั่งคั่งทั้งแผ่นดิน
ท้าวกุลามาลีปรีชาปราชญ์ ฟังสังฆราชชื่นชมสมถวิล
อันสมบัติกษัตราทุกธานินทร์ เราไม่จินตนาปองเอาของใคร
แต่หญิงงามจะต้องตามไปสู่ขอ แก่แม่พ่อน้าป้าอัชฌาสัย
เราไม่คิดโกงเกงข่มเหงใคร สมบัติในปตาหวีมีอุดม
ที่จะให้ไปตีบุรีเขา สมบัติเราของดีก็มีถม
แต่สตรีที่ท่านว่าเราปรารมภ์ อยากได้ชมนางงามตามทำนอง ฯ
๏ บาทหลวงว่าอย่าปรารมภ์คงสมคิด จะให้ชิดเชยชมประสมสอง
จำจะยกพลไปดั่งใจปอง จัดเป็นกองทัพใหญ่เราใช้เรือ
แต่งพหลพลไพร่ให้ครบถ้วน ทั้งง้าวทวนผู้คนให้ล้นเหลือ
เอาปืนใหญ่ใส่ประจำทุกลำเรือ ข้าวกับเกลือเครื่องเสบียงไปเลี้ยงพล
ท้าวกุลามาลีศรีสวัสดิ์ โสมนัสดีใจไม่ฉงน
อยากจะได้หญิงสาวชาวกำพล จึงสั่งมนตรีพลันมิทันนาน
ให้จัดลำกำปั่นสักพันร้อย ไปเตรียมคอยพร้อมพรั่งทั้งทหาร
พรุ่งนี้เช้าเราจะพาพระอาจารย์ อย่านิ่งนานจัดสรรกำปั่นทรง
ขุนเสนามาสั่งให้บาดหมาย ทั้งขวาซ้ายแต่งกำปั่นสุวรรณหงส์
เบิกเข้มขาบอย่างใหม่ทำใบธง ที่ปากหงส์ห้อยพู่ดูวิไล
แล้วสำเร็จจัตุรงค์ลงกำปั่น มาพร้อมกันรายทอดจอดไสว
คอยรับท้าวเจ้าพาราจะคลาไคล เสร็จแต่ในสองยามตามโองการ ฯ
๏ ฝ่ายท่านท้าวเจ้าพาราปตาหวี ขึ้นจากที่แท่นสุวรรณแล้วบรรหาร
ว่าข้าแต่ท่านครูผู้อาจารย์ ไปสำราญหลับนอนผ่อนอารมณ์
แล้วเสด็จเข้าข้างในที่ไสยาสน์ อีตาบาทหลวงเห็นชิดสนิทสนม
คราวนี้เห็นได้ลังกาอย่าปรารมภ์ อ้ายนี่งมหลงผู้หญิงจริงจริงเจียว
พรากอีเมียมังคลาเอามาให้ จะได้ใช้ตีลังกาให้หน้าเขียว
จะอุบายเอาด้วยลมให้กลมเกลียว คิดแก้เกี้ยวมังคลาให้ตาลอย
มันหลงเมียเสียสัตย์ตัดกูเสีย พรากอีเมียมันสิหนาให้หน้าจ๋อย
คิดยักย้ายให้อ้ายแขกจะแยกลอย ทำให้ม่อยอยู่กับที่ดั่งตีปลา
ความคิดกูผู้เป็นสังฆราช ยังเปรื่องปราดไวว่องคล่องนักหนา
ต้องจำคิดผ่อนผันด้วยปัญญา เอาลังกาให้จนได้เหมือนใจปอง
แกนึกยิ้มอิ่มใจดั่งได้แก้ว คงผ่องแผ้วแก้จนที่หม่นหมอง
หลอกอ้ายแขกให้จงได้ดั่งใจปอง แกตรึกตรองหลายอย่างทางอุบาย ฯ
๏ ฝ่ายท่านท้าวเจ้าพาราปตาหวี ครั้นสุริย์ศรีจวนจะแจ้งส่องแสงฉาย
โกกิลากาเมียงบินเรียงราย ดุเหว่าลายร้องขานประสานดัง
สุมาลีคลี่คลายขยายรส บุปผาสดส่งกลิ่นถวิลหวัง
เธอพลิกฟื้นตื่นจากแท่นบัลลังก์ จึงตรัสสั่งมเหสีทั้งสี่นาง
พี่จะไปเมืองกำพลอย่าหม่นหมอง จงปรองดองกันไว้อย่าได้หมาง
อยู่ด้วยกันให้จงดีทั้งสี่นาง เธอสั่งพลางแต่งองค์อลงกรณ์
ทรงภูษาแย่งยกกระหนกเทศ พลอยวิเศษเนาวรัตน์ประภัสสร
ฉลององค์ตาดแดงแย่งมังกร ปั้นเหน่งซ้อนคาดทับแสงวับวาว
ใส่หมวกดำกำมะหยี่สีสลับ กระจ่างจับเครื่องมณีล้วนสีขาว
ถือเช็ดหน้าเหน็บตรีกระบี่ยาว ล้วนเพชรพราวพลอยประดับระยับตา
แล้วเสด็จแท่นที่มณีอาสน์ เรียกครูบาทหลวงพลางทางปรึกษา
ได้ฤกษ์ดีสักกี่บาทจะยาตรา ไปเภตรายามใดท่านให้พร ฯ
๏ บาทหลวงเฒ่าเจ้าตำราว่าสักครู่ จะขอดูเมฆจำรัสประภัสสร
แกลุกเดินออกมามองช่องบัญชร พอทินกรสูงเผ่นขึ้นเด่นดวง
เมฆก็ตั้งดังตำราท้องอากาศ ตาสังฆราชรู้ตำหรับฉบับหลวง
จึ่งเรียกร้องไพร่พลคนทั้งปวง อย่าให้ล่วงฤกษ์พาเวลาดี
แล้วเชิญท้าวเจ้าประเทศเสด็จนั่ง เหนือบัลลังก์รถทองละอองศรี
ให้เร่งรีบยกพลทั้งมนตรี สารถีขับม้าอาชาชาญ
เดินกระบวนทวนธงตรงไปอ่าว บ้างโห่ฉาวฆ้องดังระฆังขาน
ถึงประทับรอราอาชาชาญ หยุดที่ด่านท่าสำนักตำหนักแพ
แล้วเสร็จลงเรือกำปั่นสุวรรณหงส์ ให้โบกธงออกไปชายกระแส
แล้วตีกลองฆ้องระฆังกระทั่งแตร กำปั่นแห่กำปั่นรบขึ้นครบครัน
ถอนสมอช่อใบขึ้นใส่รอก ให้แล่นออกตามตำหรับเป็นทัพขันธ์
พอมีลมพัดกล้าสลาตัน ออกกำปั่นพวกพหลพลทมิฬ
ท้าวกุลามาลีศรีสวัสดิ์ ชมฝูงสัตว์ในมหาชลาสินธุ์
ฝูงกระโห่โลมาในวาริน บ้างโดดดิ้นลอยล่องท้องสินธู
ฉนากฉลามตามกันไล่ฟันคลื่น แลเป็นพื้นเหราทั้งปลาหมู
ตะเพียนทองล่องไล่ในสินธู ตามเงือกงูเล่นหางกลางทะเล
ฝูงช้างน้ำดำด้นพ่นน้ำฟุ้ง ทั้งกั้งกุ้งหลายพันธุ์ว่ายหันเห
ฝูงพิมพาพากันท่องท้องทะเล เที่ยวว่ายเหหาเหยื่อเหลือประมาณ
อันฝูงสัตว์มัจฉาทั้งปลาหอย มิใช่น้อยมากมายหลายสถาน
จะพรรณนามากมายหลายประการ บทบุราณว่าไว้ในนที
อันฝูงสัตว์ปฏิสนธิ์ในชลสาย ก็มากมายในห้องท้องวิถี
ทะเลลมยมนาในวารี ก็เหลือที่จะรู้ชัดสัตว์แลนาม
พอสุริยงลงลับพยับฝน ก็มืดมนมัวมิดทิศทั้งสาม
เกิดพายุฟ้าคะนองร้องคำราม ต้นหนข้ามเรือที่นั่งบัลลังก์ทรง ฯ
๏ ฝ่ายองค์ท้าวเจ้าพาราปตาหวี สถิตที่ท้ายบัลลังก์ที่นั่งหงส์
กับบาทหลวงร่วมคิดดั่งจิตจง ท้าวเธอปลงเชื่อใจมิได้แคลง
นึกขยิ่มอิ่มใจในผู้หญิง หมายว่าจริงตรองตรึกไม่นึกแหนง
บาทหลวงเฒ่าเจ้ากรรมมันสำแดง คิดจัดแจงเขียนรูปนุชบุษบง
แล้วโรยยาทากระดาษที่วาดเขียน ไม่ผิดเพี้ยนพระอภัยเมื่อใหลหลง
ติดยาแฝดแปดปนระคนลง หยิบไปส่งให้กับท้าวเจ้าบุรินทร์
ว่านี่แน่รูปนางข้าร่างเขียน ไม่ผิดเพี้ยนดูเถิดหนาอย่าถวิล
คลี่กระดาษวาดทรงองค์ยุพิน ให้ท้าวทมิฬดูพลางที่กลางเรือ ฯ
๏ ฝ่ายองค์ท้าวเจ้าพาราปตาหวี เห็นรูปศรีเสาวลักษณ์ให้รักเหลือ
ต้องยาแฝดแปดปนระคนเจือ ดูไม่เบื่อน่ารักลักขณา
กระนี้หรือพวกพ้องจึ่งต้องหวง ราวกับดวงจันทร์เพ็งเปล่งนักหนา
ฉวยกระดาษเข้าในห้องทองไสยา พอกลิ่นยาแฝดฟุ้งจรุงใจ
ให้เคลิ้มเคล้นเห็นเหมือนนางพลางถนอม ยิ่งหวนหอมปลื้มจิตพิสมัย
กำลังยาวาบวับเข้าจับใจ ให้เสียวในทรวงถวิลกลิ่นอุบล
หลงพูดพึมงึมงำคลำกระดาษ ด้วยอำนาจคุณยาดั่งห่าฝน
มาถูกต้องกรกายเหมือนสายชล ด้วยระคนฤทธิ์ผีมีกำลัง
เล่นเอาลืมสี่นางสำอางพักตร์ เป็นสิ้นรักสิ้นฤทธิ์ไม่คิดหวัง
แล้วนึกหวนครวญจิตให้คิดชัง พลางนอนนั่งดูกระดาษเพียงขาดใจ ฯ
๏ บาทหลวงเห็นกิริยาว่าอ้ายนี่ ดูท่วงทีจะพะวงเห็นหลงใหล
จำจะคิดถ่ายถอนที่อ่อนใจ ลุกเข้าไปท้ายบาหลีที่ประทม
เห็นออท้าวเจ้าพาราคว้ากระดาษ เอารูปวาดเชยชิดสนิทสนม
นึกในใจอ้ายนี่อยู่กูทั้งกลม จะเป่าลมให้รู้สึกได้ตรึกตรอง
แล้วเสกพัดปัดลมให้เย็นเฉื่อย แต่เรื่อยเรื่อยจับใจพอหายหมอง
แล้วนั่งลงเรียกไปดังใจปอง อย่าหม่นหมองเลยคงได้ดังใจจง
ท้าวกุลามาลีลืมสติ ลงนั่งมิพูดพลั้งกำลังหลง
จึงว่าเชิญน้องนุชบุษบง ไยอนงค์มานั่งไม่บังควร
ขอเชิญเจ้าเนาในที่ไสยาสน์ อย่าหวั่นหวาดพี่จะรองประคองสงวน
แล้วกุมกรสังฆราชว่านาฏนวล ฤทัยป่วนที่ในเล่ห์ประเวณี ฯ
๏ บาทหลวงเห็นหมกมุ่นให้ขุ่นหมอง แล้วจึ่งร้องว่าเราใช่สาวศรี
อย่าเคลิ้มไคล้ใช่อนงค์องค์นารี พลางไล่ผีกำกับสำหรับยา
ท้าวทมิฬยินเสียงบาทหลวงถาม ให้มีความขายพักตร์เป็นนักหนา
แล้วหักจิตคิดว่าใครหาไหนมา เป็นครูบาจะได้อายทำไมมี
พลางพูดเก้อเออเจ้าคุณมาถึงไหน ยังใกล้ไกลแถวทางกลางวิถี
บาทหลวงว่าอ่อนใจทำไมมี ไม่ช้าทีคงสมอารมณ์ปอง
อันเมืองกำพลเพชรอีกเจ็ดโยชน์ เห็นเกาะโดดคือปากอ่าวอย่าเศร้าหมอง
แม้ลมดีดั่งนึกที่ตรึกตรอง อีกสักสองสามวันเหมือนสัญญา ฯ
๏ ท้าวกุลามาลีศรีสวัสดิ์ โสมนัสดั่งเห็นมิตรกนิษฐา
พลางฟังคำตาเฒ่าเจ้าตำรา เชิญพระอาจารย์ช่วยด้วยเถิดคุณ
สมความคิดข้าพเจ้าเช่นเขาว่า แต่ใต้หล้าชั้นมนุษย์จะอุดหนุน
เว้นแต่ของเบื้องบนจนแล้วคุณ ไม่มีบุญเหลือจะไปในนภดล
แต่พื้นดินถิ่นประเทศเขตสถาน จะต้องการในจังหวัดไม่ขัดสน
จะฉลองคุณท่านเหมือนทานบน ที่ร้อนรนจะช่วยดับระงับภัย ฯ
๏ บาทหลวงยิ้มอิ่มเอมเกษมสุข เหมือนทิ้งทุกข์จากอกสักหกไห
อ้ายนี้เจ้าตัณหามันพาไป จะลวงไอ้มังคลาให้พาเมีย
มาให้มันดูแลอีแม่รัก แล้วจะหักหาญไว้ให้ได้เสีย
แม้ดึงดื้อถือตัวทั้งผัวเมีย จะฆ่าเสียให้มันตายวายชีวง
ยกเอาเมียให้อ้ายแขกแปลกภาษา ก็เห็นว่าจะได้สมอารมณ์ประสงค์
ใช้ไปตีลังกาบุกป่าดง อ้ายนี้คงใช้ได้เห็นไม่เชือน
บาทหลวงว่าอย่าวิตกจะยกให้ กูว่าไว้แม้นเองไปมิได้เหมือน
ถ้ามิได้สมคิดจะบิดเบีอน พูดแชเชือนยกเข้าเอาบุรี
แกชวนออกนอกห้องได้ตรองตรึก ที่ตื้นลึกเรียนให้รู้ดูวิถี
ได้หญิงงามสมประสงค์คงจะดี ไม่เสียทีเจ้าชู้คำบูราณ
เขาย่อมว่าอยู่ทุกแห่งเหมือนแมงภู่ ก็ย่อมรู้กำพืดที่จืดหวาน
จะมานั่งอยู่ในห้องไม่ต้องการ ไปคิดอ่านดูทางกลางทะเล
ท้าวกุลามาลียินดีเหลือ เพราะว่าเชื่อสารพันไม่หันเห
ลุกออกจากแท่นทองตรองคะเน ฟังลิ้นเล่ห์พระอาจารย์เจ้ามารยา
ด้วยเชื่อถือมิได้แหนงระแวงจิต เห็นสมคิดท่านการุญบุญนักหนา
แล้วไปนั่งยังแท่นท้ายเภตรา กับท่านอาจารย์ครูพลางดูดาว
บาทหลวงชี้นี่แน่ทิศกำพลเพชร ตรงดาวเม็ดน้ำมณีมีสีขาว
ที่ดวงแดงแสงสว่างกระจ่างพราว คือปากอ่าวรมจักรนัครา
ที่สีเหลืองเรืองโรจน์ดูโชติช่วง ขึ้นเด่นดวงสูงสว่างกลางเวหา
คือฉวากปากอ่าวเมืองลังกา ตรงดาวม้าแหลมสุหรัดถัดออกไป
ข้างขวามือชื่อดาวประกายพรึก อ่าวผลึกมั่นคงอย่าสงสัย
แกชี้บอกอ่าวเมืองเนื่องกันไป ตามที่ในแผ่นที่คลี่ให้ดู ฯ
๏ ฝ่ายไทท้าวเจ้าพาราปตาหวี ไม่ยินดีครูสอนนึกอ่อนหู
เฝ้าแต่เปิดรูปเขียนออกเวียนดู บาทหลวงรู้แยบคายหลายประการ
อ้ายนี่จับดวงจิตติดกระดูก เห็นพันผูกวุ่นวายหลายสถาน
ลงนั่งเซาเหงางึมซึมอยู่นาน คงเป็นการกูแล้วไม่แคล้วเลย
เรือก็แล่นใบสล้างมากลางหน ทั้งไพร่พลมากมายสบายเฉย
ไม่มัวเมารากทนเพราะคนเคย ต่างเฉยเมยนั่งมองร้องละคร
สองเดือนครึ่งก็พอถึงกำพลเพชร พร้อมกันเสร็จคั่งคับสลับสลอน
ทั้งไพร่นายฝ่ายพหลพลนิกร จอดสลอนแลลิ่วเป็นทิวไป ฯ
๏ จะกล่าวฝ่ายเรือตระเวนเจนสมุทร เห็นเรือหยุดทอดเรียงเคียงไสว
บ้างลดเพลาเสาหน้าม้วนผ้าใบ จึ่งแล่นไปแล้วก็ถามตามสงกา
นี่แน่ท่านยกมาเป็นข้าศึก อันตื้นลึกเล่าให้ฟังที่กังขา
เราเป็นพวกด่านนอกจงบอกมา แจ้งกิจจาจะให้ไปในบุรินทร์
ขุนนางแขกให้ล่ามมาถามซัก รู้ประจักษ์ชื่นชมสมถวิล
จึงบอกกล่าวเล่าความตามกระบิล มาแต่ถิ่นปตาหวีบุรีราม
ขอท่านจงรออยู่สักครู่หนัก คงประจักษ์แจ้งใจที่ไต่ถาม
พระบาทหลวงแกคิดมาติดตาม ไม่แจ้งความที่ในการสถานใด
ท่านสั่งว่าใครมาให้ไปบอก แกจะออกมาแจ้งแถลงไข
พลางลงเรือบดพลันด้วยทันใด แล้วรีบไปเล่าแจ้งแห่งคดี ฯ
๏ บาทหลวงเขียนหนังสือใส่มือเสื้อ แล้วลงเรือไปกับพวกกะลาสี
ครั้นถึงเรือตระเวนพลันด้วยทันที แกยินดีไต่ถามตามกระบวน
มังคลามาอยู่ในเมืองนี้ กูยินดีสมปองประคองสงวน
เองเอาหนังสือไปให้ที่ควร เวลาจวนรีบไปในบุรินทร์
บอกว่ากูมาตามเพราะความรัก ด้วยทุกข์หนักพลัดกันไปใจถวิล
จะเป็นตายหมายมาจากธานินทร์ ประเทศถิ่นลังกาคิดปรารมภ์
เองรีบไปแจ้งข่าวแล้วเล่าเรื่อง ที่บทเบื้องโดยอย่างปางปฐม
กองตระเวนลาไปพอได้ลม แล่นระดมไปถึงด่านชานบุรี
แล้วหยิบหนังสือให้กับนายใหญ่ เสนาในรีบเข้าเฝ้าเจ้ากรุงศรี
ทูลแถลงแจ้งความตามคดี ว่ายังมีกำปั่นสักพันลำ
ทั้งเรือรบเรือใบอยู่ชายหาด แลออกกลาดใส่หมวกพวกไหหลำ
แต่ลางพวกหน้าแปลกล้วนแขกดำ นั่งประจำอยู่ในเรือใส่เสื้อแดง
แต่บาทหลวงมาด้วยช่วยกำกับ แขกคำนับกลัวนักเป็นศักดิ์แสง
ถือกระบี่ฝักเขียวดูเรี่ยวแรง กับธงแดงอาญาสิทธิ์ถือติดมือ
มาพบพวกกองตระเวนแกรู้จัก จึงพยักเรียกเข้าไปให้หนังสือ
แล้วหยิบส่งทูลถวายเห็นลายมือ พระร้องอือเออจะกวนชวนให้เคือง
เราเหลือทนจนใจเพราะไกแช่ง แล้วก็แกล้งทรมาจนตาเหลือง
จนชั้นพวกพหลพลเมือง ก็รู้เรื่องอยู่ทุกคนด้วยจนใจ
พลางสั่งให้คลี่สารอ่านอักษร ในบทกลอนจะว่าขานสถานไหน
ขุนเสนารับสารแล้วอ่านไป ตามที่ในศุภลักษณ์อักขรา ฯ
๏ หนังสือครูผู้เป็นสังฆราช ได้ชี้ขาดในเรื่องศาสนา
ขอแจ้งจิตมาถึงศิษย์มังคลา เพราะความปรานีเหลือในเชื้อวงศ์
ด้วยเป็นหลานเจ้าลังกาอาณาจักร ประเสริฐศักดิ์เหมือนหนึ่งชาติราชหงส์
มาตกไร้ได้ยากลำบากองค์ ครูนี้สงสารคิดมาติดตาม
ด้วยพลัดพรากจากกันคิดมั่นหมาย จะเป็นตายหรือไฉนเที่ยวไต่ถาม
ตั้งแต่พรากจากกันวันสงคราม พอได้ความจึ่งรีบมาเห็นหน้ากัน
พรุ่งนี้เช้าเจ้าจงมาที่หน้าด่าน ตัวอาจารย์แสนวิโยคทั้งโศกศัลย์
ทั้งผัวเมียรีบลงมาเห็นหน้ากัน กูผูกพันท้าวแขกแปลกตระกูล
คบเป็นมิตรของเราเขาคนซื่อ ทั้งฝีมือคบไว้เห็นไม่สูญ
มาเกลี้ยกล่อมไว้เป็นวงศ์พงศ์ประยูร คงเพิ่มพูนได้ไปตีบุรีคืน
ประเดี๋ยวนี้เขาก็มาอยู่หน้าด่าน เองคิดอ่านเป่าปัดอย่าขัดขืน
คงจะเป็นที่หวังไปยั่งยืน ถึงคนอื่นแต่สมัครร่วมรักกัน
ก็ดีดอกถึงว่านอกศาสนา ควรจะมารับแรงให้แข็งขัน
คงจะสมปรารถนาสารพัน จงคิดกันลงมาอย่าช้าที ฯ
๏ พอจบสารพระผู้ผ่านกำพลเพชร เธอทราบเสร็จตรองการในสารศรี
จึงเอื้อนอรรถตรัสพลันในทันที คงจะมีแยบยลกลอุบาย
เห็นครูเฒ่าเจ้าเล่ห์คงคิดหลอก เหมือนเสี้ยนยอกอยู่ในจิตอย่าคิดหมาย
แม้นมิไปก็จะขุ่นต้องวุ่นวาย เสนานายสั่งรถบทจร
พรุ่งนี้เช้าเราจะรีบลงไปด่าน จัดทหารพันคู่ธนูศร
กับทั้งพวกเสโล่แลโตมร พลนิกรแหลนหลาวทั้งง้าวปืน
จะไว้ใจไกนั้นยากเป็นขวากหนาม ฉวยลุกลามต่อแย้งจะแข็งขืน
เหมือนกินข้าวแค้นน้ำต้องกล้ำกลืน สุดจะฝืนเหมือนอย่างเก่าเพราะร้าวราน
ขุนเสนารับรสพจนารถ มาหมายบาดสั่งเวนเกณฑ์ทหาร
ทุกหมู่หมวดตรวจตราบัญชาการ ราชยานรถที่นั่งบัลลังก์ทอง
กระบวนแห่แตรฝรั่งหมายสั่งเสร็จ รับเสด็จพลขันธ์เจ็ดพันสอง
ให้เร่งกันมาจำเพาะแต่เคาะกลอง ตามทำนองบาดหมายรายบาญชี ฯ
๏ ป่างพระจอมมังคลานราราช เข้าไสยาสน์ร่วมภิรมย์ประสมศรี
กับบุษบงองค์พระราชเทวี บนแท่นที่เนาวรัตน์ชัชวาล
เกิดนิมิตว่าอาทิตย์บนเวหน เป็นหมอกมนมืดมิดทิศอิสาน
เข้าบังดวงสุริยนอนธการ ไม่เบิกบานแจ่มแจ้งแสงอุทัย
แล้วเกิดเป็นพายุระบุระบัด มาหอบพัดเอาปราสาทไม่หวาดไหว
ในฝันว่าบุษบงองค์อรไท ติดขึ้นไปบนปราสาทประหลาดลอย
แล้วกลับลงมาที่พอมีฝน ในเบื้องบนตกนองเป็นฟองฝอย
แลเห็นพระจันทราลีลาลอย เหมือนจะย้อยลงมาในที่ไสยา
พระพลิกฟื้นตื่นตกพระทัยหาย พอประกายพรึกเผ่นเด่นเวหา
ผวากอดยอดอุบลสุมณฑา ในอุราหวั่นหวาดประหลาดจริง
อันนิมิตพิสดารในการฝัน หรือเทวัญที่ประสิทธิ์สถิตสิง
จะหาผู้รู้มาถามเอาความจริง ก็นึกกริ่งจิตหมองไม่ต้องการ
ตามแต่จะเป็นไปเหมือนไม้ดัด ถึงจะตัดกิ่งใบหลายสถาน
ก็คงแตกแยกย้ายหลายประการ ไม่ช้านานก็คงผลัดระบัดใบ
จำจะนิ่งเสียมิให้ผู้ใดรู้ ผิดก็สู้รบกันไม่หวั่นไหว
พอเช้าตรู่สุริโยอโณทัย จะตรึกไตรตรองตริดำริพลาง
แล้วปลุกนุชบุษบงอนงค์นาฏ ตื่นไสยาสน์เถิดพระน้องอย่าหมองหมาง
จำจะไปธารท่าศาลากลาง ที่ด่านทางปากน้ำด้วยจำเป็น
เพราะบาทหลวงแกมาจะว่าขาน ที่การงานข้อไรจะได้เห็น
จะชวนน้องไปด้วยกันตะวันเย็น แต่พอเห็นหน้ากันดั่งสัญญา
แล้วจะกลับมายังปรางค์ปราสาท สังฆราชแกสั่งไว้ให้ไปหา
ครั้นจะมิลงไปแม้นไกมา จะด่าว่าอายเขาชาวบุรินทร์
นางนบนอบตอบสนองขอรองบาท ไม่ขอคลาดบาทาอย่าถวิล
เหมือนเกือกทองฉลองบาทพระภูมินทร์ กว่าจะสิ้นชีวานิคาลัย
พระรับขวัญขวัญตานิจจาเอ๋ย ประคองเชยชมมิตรพิสมัย
พลางจูงกรกัลยาให้คลาไคล เสด็จเข้าในห้องสรงทรงสุคนธ์
น้ำกุหลาบอาบละอองเป็นฟองฝอย อยู่งานคอยถวายเย็นทุกเส้นขน
พระทรงเครื่องลายจำหลักปักกุณฑล มาลาขนการะเวกลงเลขยันต์
เหน็บพระแสงข้างที่กระบี่เพชร แต่ละเม็ดเนาวรัตน์ล้วนจัดสรร
บุษบงทรงเครื่องสังวาลวัลย์ จรจรัลตามกษัตริย์ขัตติยา
พระกุมกรนุชนางพลางขึ้นรถ มรกตแก้วเก้าวาวเวหา
สารวัตรนายหมวดเร่งตรวจตรา ขุนเสนากราบก้มบังคมคัล
เดินกระบวนทวนธงตรงไปด่าน นายทหารกำกับเป็นทัพขันธ์
สารถีขับม้าอาชาพลัน พอตะวันสายกล้าสักห้าโมง
ถึงวังด่านธารท่าสาคเรศ พระทรงเดชขึ้นบัลลังก์ที่นั่งโถง
มีเฟี้ยมกั้นชั้นในคล้ายพระโรง ดูโอ่โถงทำสำหรับรับข้างใน ฯ
๏ ฝ่ายพระนุชบุษบงอนงค์นาฏ ยุรยาตรขึ้นพลับพลาที่อาศัย
พร้อมสุรางค์นางบำเรอเสนอใน สำหรับไทธิบดินทร์ปิ่นนคร ฯ
๏ จะกล่าวฝ่ายสังฆราชพระบาทหลวง เกษมทรวงภิญโญสโมสร
ให้จัดแจงเรือที่นั่งลำมังกร พลสลอนแขกชวามลายู
จึงชวนท้าวเจ้าพาราปตาหวี ไปดูอีหญิงงอนให้อ่อนหู
แม้นชอบใจลุกมานอกจงบอกกู เองไปดูเล่นพลางพอสร่างทรวง
แม้นชอบใจกูจะได้ไปว่ากล่าว ในเรื่องราวแม้นมิให้การใหญ่หลวง
ยกเข้าตีปากน้ำทำกลลวง แม้นได้ท่วงทีเราเอาทั้งแดน
ถ้ามิยอมให้ผู้หญิงเป็นมิ่งมิตร จะเบี่ยงบิดหนักหน่วงทำหวงแหน
เราไปบอกไทท้าวทุกด้าวแดน เอาให้แน่นเมืองด่านชานบุรี ฯ
๏ องค์ท้าวแขกสมคะเนแล้วเสสรวล พลางก็ชวนกันลงเรือใส่เสื้อสี
โพกส่านแดงแย่งลงยาราชาวดี จรลีลงที่นั่งเรือมังกร
บาทหลวงนั่งเคียงข้างพลางพูดจ้อ กูจะขออีผู้หญิงมิ่งสมร
ให้มึงสมปรารถนาอย่าอาวรณ์ จะดับร้อนเรื่องวิตกในอกใจ
พลางเร่งเรือตีกระเชียงเสียงสนั่น พลขันธ์เซ็งแซ่แลไสว
ท้าวกุลามาลีเธอดีใจ อยากจะใคร่เห็นองค์อนงค์นาง
เร่งกระบวนเรือแห่มาแออัด ให้ตรงตัดเข้าละเมาะริมเกาะขวาง
ถึงปากอ่าวเข้าช่องตามร่องทาง พวกขุนนางชาวพาราที่มาคอย
นำเอาเรือคั่งคับประทับท่า เอารถาเตรียมไว้เคยใช้สอย
กับเครื่องแห่แออัดจัดไว้คอย มิใช่น้อยตามยศให้งดงาม
บาทหลวงยิ้มอิ่มใจดังได้แก้ว อยู่กูแล้วพูดไปปราศรัยถาม
เองมารับสมยศดูงดงาม ก็ต้องตามถือกูผู้อาจารย์
แล้วชวนท้าวเจ้าพาราปตาหวี ขึ้นนั่งที่รถฝรั่งสั่งทหาร
ให้เดินพลคนแห่แก่สำราญ ขึ้นเมืองด่านหยุดประทับที่พลับพลา ฯ
๏ ฝ่ายพระปิ่นมังคลานราราช เห็นครูบาทหลวงลงตรงมาหา
แต่จำเป็นจำไปไม่ศรัทธา ในอุราคับคั่งดั่งอัคคี
ฝืนพระทัยไต่ถามไปตามเรื่อง แต่เต็มเคืองเจ็บจิตดังพิษฝี
แล้วเชิญท้าวเจ้าทมิฬเหมือนยินดี ให้นั่งที่อาสน์รัตน์ชัชวาล
ต่างปราศรัยไต่ถามกันตามเรื่อง ถึงบ้านเมืองเป็นสุขสนุกสนาน
เหตุไฉนจึ่งได้มากับอาจารย์ หรือต้องการสิ่งไรทั้งไพร่พล ฯ
๏ ฝ่ายไท้ท้าวเจ้าพาราปตาหวี นึกเปรมปรีดิ์ในใจไม่ฉงน
จึ่งตอบถ้อยท่านท้าวเจ้ากำพล ขอภูวดลรักใคร่เป็นไมตรี ฯ
๏ บาทหลวงเฒ่าเจ้าเล่ห์ออกชิงพูด บิดตะกูดร่ำไรทั้งใส่สี
อึงคนเดียวเคี่ยวขับทับทวี เที่ยวเดินชี้นิ้วอวดตรวจขุนนาง ฯ
๏ ฝ่ายองค์พระมังคลานราราช สั่งอำมาตย์อดพระทัยอย่าให้หมาง
อายกับเขาเจ้าชวาเห็นท่าทาง แกพูดขวางหูแท้ทั้งแง่งอน
จึงตรัสสั่งให้ตั้งโต๊ะเสวย ทั้งนมเนยยกมาเรียงเคียงสลอน
ทั้งแพะแกะไก่นกยกสุกร มาวางซ้อนต่างต่างล้วนอย่างดี
เชิญให้ท้าวเจ้าชวามาเสวย เอาคนเคยเครื่องอานพานพระศรี
แล้วเชิญบาทหลวงพลันด้วยทันที ขึ้นเก้าอี้พร้อมกันต่างวันทา
ท้าวกุลามาลีศรีสวัสดิ์ สองกษัตริย์เสวยพลันต่างหรรษา
บาทหลวงแกกินพลางทางพูดจา แล้วเรียกหาบุษบงอนงค์นาง
มารู้จักกันไว้เป็นไรหวา ไปเบื้องหน้าเพื่อวิบัติจะขัดขวาง
จะได้ช่วยกันไปไว้เป็นทาง แม้นขัดขวางคงสะดวกเพราะพวกกัน
พระมังคลาพาซื่อถือว่าพระ อาจารย์จะใคร่พบพูดขบขัน
จึงตรัสเรียกพวกสุรางค์นางกำนัล ไปเชิญขวัญวรนุชบุษบง
ว่าองค์พระอาจารย์มานานแล้ว อยากพบแก้วกลอยจิตคิดประสงค์
ฝ่ายสุรางค์ย่างเข้าไปเฝ้าองค์ เชิญอนงค์มาคำนับรับอาจารย์
โฉมพระนุชบุษบงอนงค์นาฏ ยุรยาตรตรงมาที่หน้าฉาน
แล้วยื่นหัตถ์น้อมคำานับรับอาจารย์ บาทหลวงพาลนึกในใจเห็นได้ที
แล้วปราศรัยไต่ถามไปตามเรื่อง ถึงบ้านเมืองยังสนุกเป็นสุขี
ทั้งโรคันอันตรายไม่ยายี ยังอยู่ดีหมดด้วยกันหรือฉันใด
นางคำนับรับคำแต่น้ำจิต ยังหวนคิดถึงแกด่าไม่ปราศรัย
แต่หักห้ามความเก่าพอเบาใจ ลากลับไปกับสุรางค์นางกำนัล ฯ
๏ ฝ่ายไทท้าวเจ้าพาราปตาหวี เห็นนารีรักใคร่ใจกระสัน
ลืมเสวยเลยตะลึงสักครึ่งวัน ใท้ผูกพันรูปทรงอนงค์นาง
บาทหลวงพูดกลบเกลื่อนให้เงื่อนหาย กินข้าวสายเป็นทุกทีคนผีสาง
พูดมิให้มังคลารู้ท่าทาง จะระคางเสียเพราะเมียจะเสียความ
ครั้นอิ่มหนำทำว่าเวลานี้ กูยังมีธุระจะไปถาม
พวกฝรั่งอังกฤษที่ติดตาม มาสักสามสิบคนอยู่บนเรือ
พระจอมวังสั่งเสนาพฤฒามาตย์ ไปส่งบาทหลวงพลให้ล้นเหลือ
แม้นขัดสนขนเอาทั้งข้าวเกลือ ไปส่งเรือเครื่องเสบียงได้เลี้ยงคน ฯ
๏ ฝ่ายไทท้าวเจ้าพาราปตาหวี ให้เปรมปรีดิ์ในจิตไม่คิดฉงน
เชิญบาทหลวงร่วมใจกับไพร่พล จรดลรีบไปในเภตรา
เข้าในห้องที่สบายท้ายบาหลี ให้เปรมปรีดิ์นึกหวังเป็นฝั่งฝา
แล้วลุกไปเชิญท่านอาจารย์มา พลางปรึกษาถึงนางสำอางองค์
บาทหลวงเฒ่าเจ้าความคิดบิดตะกูด ทำเป็นพูดผูกพันเห็นมันหลง
แกทำเป็นปราศรัยดั่งใจจง ดูอนงค์เป็นอย่างไรใจของเรา
จะชอบหรือไม่ชอบคิดสอบสวน ตามกระบวนเถิดสิหวาได้ว่าเขา
กูจะไปไต่ถามเป็นสำเนา เองบอกเล่าให้กระจ่างในทางความ ฯ
๏ ฝ่ายไทท้าวเจ้าพาราปตาหวี ก็เปรมปรีดิ์กราบไหว้แล้วไต่ถาม
เจ้าคุณช่วยกรุณาพยายาม ให้สมความรักใคร่ไว้สักคราว
ช่วยขอสู่ให้ได้อยู่เป็นสุโข ได้อิศโรคลอเคลียด้วยเมียสาว
บาทหลางว่าถ้ากระไรไปอีกคราว แต่ออท้าวเองจงอยู่กูจะไป
พูดกับเขาเจ้าของลองดูก่อน จะโอนอ่อนอออือหรือไฉน
หรือเขาจะแข็งขัดตัดอาลัย แม้นมิให้โดยดีก็มิฟัง
คงจะคิดรบพุ่งให้ยุ่งยิ่ง แล้วจึงชิงนางให้ดังใจหวัง
ปัญญาเอ็งคิดอย่างไรจะใคร่ฟัง บอกกูมั่งเหมือนอย่างนึกที่ตรึกตรอง
ท้าวกุลาว่าสุดแต่ใต้เท้า ข้าพเจ้าขอบพระคุณการุญสนอง
ขอแค่ให้ได้สมอารมณ์ปอง จะปรองดองสุดแท้แต่อาจารย์
บาทหลวงว่าชะเจ้าจอมคอยซ้อมท้าย ไม่ถ่อพายเอาแต่สุขสนุกสนาน
ได้อนงค์เองก็คงลืมอาจารย์ สมนิทานปรารถนาเหมือนว่าวอน
ท้าวกุลามาลีศรีสวัสดิ์ จึ่งให้สัตย์ด้วยประสงค์จำนงสมร
ข้าพเจ้าเล่าก็คิดเหมือนบิดร อย่าอาวรณ์ไปเลยท้าวเจ้าประคุณ
แม้นมิตรงต่อองค์อาจารย์เฒ่า พระเป็นเจ้าบนฟ้าอย่าอุดหนุน
ทั้งมหะหมัดของข้าอย่าการุญ แม้นลืมคุณพระอาจารย์ให้ฉันโซ
บาทหลวงยิ้มอิ่มใจว่าอายนี่ เห็นท่วงทีมันจะรักกูอักโข
มันอุตส่าห์กล้าสบถให้อดโซ ชาติอ้ายโคสันหลังขาดอุบาทว์จริง
จำจะต้องเอาใจมันไว้ก่อน ค่อยหลอกหลอนมันดูเรื่องผู้หญิง
แล้วจึ่งคิดถ่ายเทประเวประวิง ให้เห็นจริงทุกอย่างทางประโลม
แกจึงว่าสาบานให้กูแล้ว จะกวาดแผ้วให้ได้นางสำอางโฉม
พรุ่งนี้เช้ากูจะเข้าไปเล้าโลม ให้มันโสมนัสใจคงได้การ ฯ
๏ แกจึ่งสั่งบรรดาพวกฝาหรั่ง ให้เตรียมทั้งคนเก่าเหล่าทหาร
พรุ่งนี้เช้ารีบมาอย่าช้านาน จะไปด่านหาเขาเจ้าบุรินทร์
แกสั่งเสร็จกลับเข้าในท้ายบาหลี ตรองคดีที่จะไปดั่งใจถวิล
ดูพิชัยสงครามตามระบิล ในเล่ห์ลิ้นลอกไว้ในตำรา ฯ
๏ จะกล่าวข้างเรื่องราวท้าวโกสัย ให้แค้นใจสังฆราชไม่ปรารถนา
จะอยู่กับเขาไยมิใช่ข้า ให้มันด่าข่มขี่ตีประจาน
ว่าจะหนีไปพาราหาลูกเขย เรียกคนเคยเข้ามาแล้วว่าขาน
จงไปนัดพวกเราเล่าอาการ อย่าเนิ่นนานบอกให้ทั่วทุกตัวคน
ค่ำวันนี้กูจะหนีเข้าไปด่าน จงเตรียมการไว้ให้ทั่วตัวพหล
เอาเรือบดลดลงไว้ในสายชล อย่าให้คนอื้ออึงคะนึงไป
ครั้นสั่งเสร็จเดินเหย่าเข้าในห้อง เก็บข้าวของตามประสาอัชฌาสัย
แต่บรรดาพวกพหลสกลไกร ของท้าวไทเตรียมทั่วทุกตัวคน
พอสองยามเมฆอับพยับฟ้า พระจันทรามืดมัวทั่วเวหน
ท้าวโกสัยจัดแจงแปลงสกนธ์ เหมือนพวกพลรีบตรงไปลงเรือ
กับพหลพลไพร่ก็หลายร้อย ค่อยล่องลอยรีบไปทอดจอดข้างเหนือ
พากันขึ้นบกได้เสือกไสเรือ เดินไปเหนือด่านท่าชายสาคร
เข้าประตูเดินไปหานายด่าน แจ้งอาการให้เสมียนเขียนอักษร
ว่าตัวเราคนสนิทเป็นบิดร ของบังอรบุษบงอนงค์นาง
ขุนด่านแจ้งเรียกหาพวกม้าใช้ ให้รีบไปเร็วรัดอย่าขัดขวาง
เอาหนังสือบอกไปให้ขุนนาง ตามเยี่ยงอย่างทูลบพิตรอิศรา
พวกม้าใช้รีบไปถึงนิเวศน์ แล้วแจ้งเหตุให้ฟังที่กังขา
ขุนเสนีรับสารอ่านสารา แล้วจึ่งว่าคอยเราจะเข้าทูล ฯ
๏ ฝ่ายพระจอมมังคลานราราช พร้อมอำมาตย์เฝ้าพระปิ่นบดินทร์สูร
ขุนเสนีกราบก้มบังคมทูล แล้วประมูลคลี่หนังสือที่ถือมา
อ่านถวายในอักษรท้าวโกสัย ให้ภูวไนยทราบความตามเลขา
ว่าบาทหลวงคิดการเป็นมารยา จะปรารถนาบุษบงอนงค์นาง
ให้แก่ท้าวเจ้าพาราปตาหวี ยกโยธีหมายกำจัดที่ขัดขวาง
ข้าสืบรู้แยบคายมันหลายทาง อย่าได้วางใจมันเป็นมั่นคง
จงชวนกันหนีมาบรรดาแขก มันทำแหลกเกือบกระจุยเป็นผุยผง
ขอเชิญทราบในลิขิตดั่งจิตจง พอจบลงที่ในเรื่องเคืองพระทัย
แล้วพระองค์เอื้อนอรรถตรัสบังคับ เร่งไปรับอิศโรท้าวโกสัย
อย่าให้ทันรุ่งแจ้งแสงอุทัย เชิญมาในเวียงวังจึ่งบังควร
เอารถรัตน์จัดไปให้สมยศ พร้อมกันหมดโดยทำนองประคองสงวน
แล้วให้จัดเก๋งข้างในดูให้ควร เวลาจวนแล้วให้พักตำหนักจันทร์ ฯ
๏ พระสั่งเสร็จแล้วเสด็จยุรยาตร ขึ้นจากอาสน์เคืองขุ่นให้หุนหัน
เป็นไรมีที่จะเป็นได้เล่นกัน เราก็ชั้นเชิงชายใช่สตรี
เข้าในปรางค์ทางแถลงแจ้งรหัส แล้วก็ตรัสกับพระมิ่งมเหสี
ว่าน้อยหรือบาทหลวงทำท่วงที คิดจะตีเมืองเราเอาเจ้าไป
ยกให้ท้าวเจ้าพาราปตาหวี ไม่คิดที่ก่อนมาอัชฌาสัย
จะยากแค้นแสนเข็ญเป็นอย่างไร ได้เจ็บใจแล้วไม่กลัวถึงตัวตาย
ก็รู้อยู่ว่าแกคิดริษยา พากันมาหมายจะริบให้ฉิบหาย
ไม่รู้ในแยบยลกลอุบาย เราคิดหมายว่าเป็นครูไม่หลู่คุณ
แต่เขาก่อแล้วต้องสานเป็นการแม่น จะตอบแทนกว่าจะสิ้นดินกระสุน
มิใช่เราเกเรเนรคุณ แกทำวุ่นหมายมาจะฆ่าฟัน
บิดาเจ้าเล่าก็หนีมาอยู่ด่าน จึงแจ้งการใจจริงทุกสิ่งสรรพ์
พี่สั่งให้ไปคำนับรับมาพลัน อย่าให้ทันแจ่มแจ้งแสงอุทัย ฯ
๏ ฝ่ายโฉมยงองค์มิ่งมเหสี อัญชลีทูลความตามสงสัย
บังเกิดเหตุเภทพาลสถานใด ไม่ขอไกลบาทาฝ่าละออง
ถึงเป็นหญิงสิ่งซึ่งกลศึก ได้ตรองตรึกอาจารย์เฒ่าเล่าสนอง
แม้นเป็นศึกขออาสาฝ่าละออง มิให้ข้องเคืองขัดหัทยา
พระปลอบพลางทางว่านิจจาน้อง ยังไม่ต้องถึงมิตรขนิษฐา
พลางเล้าโลมโฉมสมรเหมือนก่อนมา ให้นิทราบนพระแท่นแสนสำราญ ฯ
๏ ฝ่ายเสนีที่ไปรับท้าวโกสัย รีบลงไปเร็วพลันดั่งบรรหาร
ถึงแล้วทูลท้าวพลันมิทันนาน มีโองการเชิญท่านไทไปบุรินทร์
อย่าให้ทันสุริยาภาณุมาศ พวกอำมาตย์ชื่นชมสมถวิล
ท้าวโกสัยขึ้นรถาไปธานินทร์ ออกจากถิ่นเมืองด่านชานนคร
สารถีตีม้าอาชาชาติ ล่วงลีลาศมาตามทางหว่างสิงขร
ทั้งเกณฑ์แห่เป็นขนัดอัสดร ให้รีบร้อนไปกระทั่งถึงวังใน
ให้ประทับรถาหน้าตำหนัก แล้วหยุดพักเก๋งทองอันผ่องใส
ครั้นรุ่งรางสว่างแสงอโณทัย สกุไณโกกิลาพากันบิน
ดุเหว่าแว่วแจ้วเจื้อยระเรื่อยร้อง ประสานซ้องส่งเสียงสำเนียงถวิล
ป่างพระจอมอิศราเจ้าธานินทร์ ธิบดินทร์สระสรงคงคาลัย
เสด็จออกนอกปรางค์พลางลีลาศ ยุรยาตรออกมาเฝ้าท้าวโกสัย
เชิญเข้ามาปรางค์มาศปราสาทชัย ต่างปราศรัยสนทนาปรึกษากัน ฯ
๏ ฝ่ายพระนุชบุษบงอนงค์นาฏ มากราบบาทบิตุรงค์พงศ์อสัญ
แล้วก็ตรัสสนทนาปรึกษากัน ต่างรำพันทุกข์ยากเมื่อจากเมือง
บาทหลวงทำป่นปี้ทั้งตีตบ ไม่น่าคบน่าค้าอ้ายตาเหลือง
ดูจริตผิดชนคนทั้งเมือง คิดแต่เรื่องทุจริตเป็นจิตพาล ฯ
๏ ฝ่ายพระองค์ผู้ดำรงกำพลเพชร ครั้นทราบเสร็จเคืองพระทัยหลายสถาน
ปรึกษาท้าวโกสัยเห็นไม่นาน คงเกิดการรบกันเป็นมั่นคง
แล้วสั่งนุชบุษบงอนงค์นาฏ ให้จัดราชนารีที่ประสงค์
ไปให้ท้าวเธอใช้ดั่งใจจง ร้อยอนงค์ปรนนิบัติกษัตรา
ครั้งสั่งเสร็จพระเสด็จยุรยาตร ออกอำมาตย์เฝ้ารายทั้งซ้ายขวา
แล้วตรัสเรียกอาจารย์คลานเข้ามา จึงปรึกษาเรื่องงานการสงคราม ฯ
๏ พราหมณ์สุทัตฟังตรัสแล้วดูสอบ ตามระบอบในตำราภาษาสยาม
พิเคราะห์ดูลัคน์จันทร์ทั้งวันยาม เห็นต้องตามบทบังคับสำหรับครู
คงจะเป็นศึกใหญ่มิใช่น้อย จะติดต้อยราญรอนจนอ่อนหู
จะมีผู้อุปถัมภ์ช่วยค้ำชู ตาแกรู้เสร็จสรรพแล้วกราบทูล
ว่าข้าแต่พระองค์ผู้ทรงภพ จะต้องรบวุ่นไปทั้งไอศูรย์
ต่อเมื่อไรเผ่าพงศ์วงศ์ประยูร มาประมูลจึ่งจะคลายวายอาวรณ์
ด้วยหลักเมืองร้ายอยู่ราหูทับ ต้องตำรับตกทวารอาจารย์สอน
ข้าคูณหารในตำราพยากรณ์ พระเสาร์จรมาเป็นที่มักมีภัย
ข้างต้นร้ายปลายดีมักมียศ ให้ปรากฏดังอาจารย์ท่านขานไข
ขอจงทราบบาทบงสุ์พระทรงชัย ตามที่ในแบบฉบับอย่างกราบทูล ฯ
๏ ฝ่ายพระมิ่งมังคลาปรีชาฉลาด ให้หมายบาดบอกกันไปทั้งไอศูรย์
ให้หาคนมีวิชามาประมูล ให้ไพบูลย์ในจังหวัดปัถพิน
ทั้งคงทนมนต์เวทวิเศษขลัง เอามาตั้งเป็นขุนนางอย่างถวิล
ทั้งเมียลูกปลูกฝังให้นั่งกิน ตั้งบ้านถิ่นฐานชลาริมสาคร
จัดพหลพลไพร่ไปไว้ด้วย จะได้ช่วยคุ้มขังช่วยสั่งสอน
แล้วให้จ่ายกัณฐัศว์อัสดร ได้ฝึกสอนให้ชำนาญการณรงค์
แล้วสั่งเสร็จพระเสด็จยุรยาตร ขุนอำมาตย์จัดตามความประสงค์
พระเสด็จเข้าวังดังจำนง แล้วเลยตรงเข้าไปเฝ้าท้าวพ่อตา
แถลงข้อราชกิจผิดแลชอบ ตามระบบกลศึกได้ปรึกษา
พอได้ช่วยตรึกตรองสองปัญญา พระมังคลาก็ค่อยคลายวายอาวรณ์ ฯ
๏ จะกล่าวข้างสังฆราชพระบาทหลวง แกอิ่มทรวงเห็นความตามอักษร
พอรุ่งเช้าคิดจะไปในนคร ให้อาวรณ์แค้นคั่งมังคลา
มันรักเมียยิ่งกว่ากูผู้เป็นพระ กูจำจะแก้แค้นให้แสนสา
พออุทัยรุ่งรางสว่างตา แกลุกมาจากห้องตรองจะไป
พอต้นหลพลไพร่ในกำปั่น มาพร้อมกันบอกแจ้งแถลงไข
ว่าท้าวแขกอยู่เมื่อกี้ก็หนีไป ทั้งบ่าวไพร่เจ็บป่วยไปด้วยกัน
ถ้าจะติดตามไปเห็นไม่พ้น คงไปวนอยู่ในป่าพนาสัณฑ์
บาทหลวงว่ากูไม่กลัวช่างหัวมัน จะด้นดั้นไปไหนมิใช่การ
เลี้ยงมันไว้ไม่เห็นเป็นประโยชน์ อ้ายคนโฉดตาเหลืองเปลืองข้าวสาร
เอาไปทัพทีไรไม่ได้การ อยู่ไปนานเปลืองไก่ให้มันกิน
ทั้งแพะแกะโคกระบือหือไม่ขึ้น ยัดเป็นพื้นตามสบายไม่วายถวิล
บ่นถึงเมียทุกทิวาเป็นอาจิณ กูก็สิ้นห่วงใยอย่าไปตาม
จงกลับไปเภตราอย่าเป็นทุกข์ ไปนั่งลุกตามเพลงอย่าเกรงขาม
อันตัวกูจะอุตส่าห์พยายาม แม้นสมความคิดไว้คงได้ดี
แกสั่งเสร็จกลับเข้าไปที่ในห้อง กินข้าวของอยู่ที่ในท้ายบาหลี
แล้วใส่เสื้อแพรบางที่อย่างดี กังเกงสีตากุ้งดูรุงรัง
แล้วบอกท้าวเจ้าพาราปตาหวี เองอยู่นี่กูจะไปดั่งใจหวัง
ให้พวกที่จะไประไวระวัง เข้ามาสั่งเสร็จสมอารมณ์ปอง
แกออกจากห้องหับจับกระบี่ ลงเรือสีพร้อมพหลพลทั้งผอง
ตีกระเชียงเข้าไปดั่งใจปอง เข้าในคลองด่านไปไม่ต้องเดิน
ไปจอดท่าหน้าเมืองปากน้ำแล้ว แกผ่องแผ้วราวกับนกวิหคเหิน
นึกนิยมสมคิดพาจิตเพลิน แล้วก็เดินเข้าในบ้านท่านพระยา
แกจึงสั่งคนใช้ให้ไปบอก นายมึงออกมาเดี๋ยวนี้ทีเถิดหวา
ว่าอาจารย์เจ้านิเวศน์เกศประชา จะให้พาเข้าไปในบุรินทร์ ฯ
๏ ฝ่ายตาเฒ่าเจ้าพระยาออกมารับ แล้วคำนับเชิญขึ้นไปดั่งใจถวิล
บนหอนั่งข้างหน้าศาลาดิน พร้อมกันสิ้นแต่บรรดามาด้วยกัน
เชิญบาทหลวงให้นั่งยังเก้าอี้ จัดบุหรี่น้ำชามาให้ฉัน
แล้วปราศรัยไต่ถามเนื้อความพลัน ว่าตัวท่านนี้มีการสถานใด
บาทหลวงว่ากูมานี้มีธุระ จะไปปะมังคลาได้ปราศรัย
เองจงพากูไปเฝ้าเจ้ากรุงไกร เข้าข้างในนคเรศนิเวศน์วัง ฯ
๏ ฝ่ายตาเฒ่าเจ้าพระยาหาเสมียน ให้เร่งเขียนบอกไปดั่งใจหวัง
แล้วเรียกพวกม้าใช้ให้ไปวัง พลางส่งหนังสือให้รีบไคลคลา ฯ
๏ ฝ่ายม้าใช้เข้าไปถึงนิเวศน์ แล้วแจ้งเหตุให้ถวายลายเลขา
ขุนเสนีคลี่สารอ่านสารา แล้วก็พากันเข้าไปในพระโรง ฯ
๏ ฝ่ายพระมิ่งมังคลานราราช ออกอำมาตย์บนบัลลังก์ที่นั่งโถง
ปรึกษาการเวียงชัยในพระโรง ให้ชักโยงคนดีมีกำลัง
มาเลี้ยงไว้เป็นทหารชำนาญรบ ได้สมทบโดยประสงค์จำนงหวัง
แม้นเกิดศึกก็จะได้ใช้กำลัง แล้วแต่งตั้งเป็นพระยารักษาองค์
ฝ่ายเสนีที่สำหรับรับใบบอก พลางคลี่ออกอ่านความตามประสงค์
ทูลแถลงแจ้งถวายให้พระองค์ ท้าวเธอทรงทราบคดีที่มีมา
เมืองปากน้ำบอกมาว่าสังฆราช แกองอาจหยาบคายร้ายนักหนา
สั่งให้พวกปากน้ำนำเข้ามา ในพาราจะเฝ้าองค์พระทรงธรรม์ ฯ
๏ ฝ่ายพระมิ่งมังคลานราราช ตรัสประภาษสั่งพหลพลขันธ์
จงกำกับเร่งไปรับเข้ามาพลัน จะดูชั้นเชิงจะมาว่ากระไร
ก็รู้อยู่ว่าจะเบียนเป็นเสี้ยนหนาม ถึงดับความก็ไม่อาจจะหวาดไหว
สัญชาติโกงโฉงเฉงไม่เกรงใจ บุราณให้ตรองความดูตามควร
พระจึงสั่งเสนีที่เปรื่องปราด ไปแผ้วกวาดจัดไว้ที่ในสวน
การที่จะรบสู้ดูพอควร ตามกระบวนเกียรติยศพองดงาม
พระสั่งเสร็จแล้วเสด็จขึ้นจากอาสน์ ยุรยาตรเข้าข้างในมิได้ขาม
แล้วตรองตรึกการณรงค์จะสงคราม คงลุกลามมั่นคงอย่าสงกา ฯ
๏จะกล่าวฝ่ายคนใช้ที่ไปรับ เร่งกำชับพวกไพร่ทั้งซ้ายขวา
ถึงปากน้ำก็พอค่ำสนธยา พวกเสนาหยุดพหลพลนิกาย
แล้วไปเรียนกับพระยารักษาด่าน มีโองการรับสั่งว่าเวลาสาย
ให้รับไปในวังดั่งภิปราย ทั้งไพร่นายเกณฑ์ระดมให้สมควร
จัดให้งามตามยศพระสังฆราช อย่าให้ขาดแห่ไปพักตำหนักสวน
พวกปากน้ำได้ฟังสั่งกระบวน ให้ครบถ้วนมิให้ขาดราชการ
แล้วจัดแจงเลี้ยงดูผู้รับสั่ง ยกมาตั้งเหล้าข้าวทั้งคาวหวาน
ให้หลับนอนแต่หัวค่ำพอสำราญ ทั้งทหารโยธาพลากร
จึงจัดแจงแต่งโต๊ะสำรับใหญ่ ทั้งเป็ดไก่วางเรียงเคียงสลอน
อีกเนื้อโคผัดคั่วหัวสุกร ทั้งส้อมช้อนมีดสำหรับเชือดกับกิน
น้ำองุ่นรินใส่ในถ้วยแก้ว เรียงเป็นแถวแต่งตั้งดังถวิล
ทั้งลูกไม้จานรองล้วนของกิน จัดไว้สิ้นตั้งรอบนหอกลาง
แล้วเชื้อเชิญสังฆราชพระบาทหลวง ตามกระทรวงสารพัดไม่ขัดขวาง
ขึ้นเก้าอี้พูดกันฉันไปพลาง ตามเยี่ยงอย่างข้างฝรั่งเมืองลังกา
มีผู้คนปรนนิบัติไม่ขัดสน พร้อมอยู่บนหอหมดไว้ยศถา
บาทหลวงเฒ่านั่งยิ้มอิ่มสุรา กินข้าวปลาเสร็จสมอารมณ์ปอง
แล้วลุกจากเก้าอี้ไปที่พัก มาพร้อมพรักคนที่มาห้าสิบสอง
บาทหลวงเอนกายอิงแล้วนิ่งตรอง จะหาช่องแยกครัวอ้ายผัวเมีย
ไม่เป็นอันหลับนอนอาวรณ์หวัง ให้แค้นคั่งมังคลาประดาเสีย
คงจะคิดโลมเล้าเอาอีเมีย ไปให้เสียกับอ้ายแขกแหกเอาเมือง
จำจะหลอกให้มันไปในกำปั่น คิดผ่อนผันทรมาให้ตาเหลือง
แล้วจะคิดจัดพลเข้าปล้นเมือง ให้สมเรื่องที่มันทำกูช้ำใจ ฯ
๏ พอเรื่อแรงแสงทองส่องอากาศ ภาณุมาศแย้มเยี่ยมเห่ลียมไศล
สกุณากาโกกิลาไพร ส่งเสียงใสแซ่ซ้องก้องกังวาน
ไก่กระชั้นขันเสียงสำเนียงแจ้ว กระเหว่าแว่วร้องจำเรียงเสียงประสาน
พระสุริย์แสงแจ้งจำรัสชัชวาล พวกทหารเตรียมพลสกลไกร
เอารถรัตน์อัสดรกุญชรชาติ มายืนกลาดเกณฑ์แห่แลไสว
ทั้งธงเทียวเขียวขำดูอำไพ มาพร้อมไว้ตามรับสั่งตั้งกระบวน
บาทหลวงเฒ่าพลิกฟื้นตื่นขึ้นแล้ว จิตผ่องแผ้วอิ่มเอมเกษมสรวล
กินเอมโอชโภชนาเวลาควร ก็เดินด่วนไปขึ้นรถบทจร
พวกพหลพลแห่แตรฝรั่ง เดินคับคั่งรายเรียงเคียงสลอน
ทั้งดาบดั้งเสโล่แลโตมร บทจรจากด่านชานบุรินทร์
เดินพหลพลสะพรั่งเข้าวังหลวง ตามกระทรวงโดยนิยมสมถวิล
หยุดประทับที่พลับพลาหน้าบุรินทร์ พร้อมกันสิ้นบอกเข้าไปข้างในพลัน ฯ
๏ ฝ่ายพระมิ่งมังคลาปรีชาฉลาด ก็ยุรยาตรนาดกรายรีบผายผัน
เสร็จมารับตาเฒ่าเข้าไปพลัน ในสวนขวัญให้ขึ้นพักตำหนักทอง
แกคำนับจับหัตถ์ตรัสปราศรัย พูดเอาใจจะให้ชิดสนิทสนอง
เพราะมารยาคิดไว้ในใจปอง แกตรึกตรองแต่จะลวงดูท่วงที
พระมังคลาพูดจามิให้พลาด กลัวตาบาทหลวงไกจะใส่สี
อันแยบยลกลไกใช่พอดี ทั้งจู้จี้เต็มเบื่อเหลือระอา
ต้องถนอมกล่อมใจมิให้ขัด แต่ความสัตย์ไม่ประจบไม่คบหา
พระสั่งพวกคนใช้ให้ไคลคลา ไปจัดหาโต๊ะใหญ่ที่ในวัง
มาเลี้ยงดูสังฆราชพระบาทหลวง ตามกระทรวงเร่งไปดั่งใจหวัง
พลางยกของมาใส่ระไวระวัง ที่โต๊ะตั้งเป็นระเบียบดูเรียบเรียง
แล้วเชิญบาทหลวงเฒ่าขึ้นเก้าอี้ ให้ดีดสีขับขานประสานเสียง
พระมังคลาฝาหรั่งขึ้นนั่งเคียง พูดกันเสียงพึมพำตามทำนอง
บาทหลวงกินหมูไก่ทั้งไข่ต้ม เอาน้ำส้มรดใส่ลงในของ
อร่อยรสเป็ดไก่สมใจปอง ถูกทำนองอย่างฝรั่งข้างลังกา
แกชอบปากกินได้มิใช่น้อย คล่องคอหอยคว้าใหญ่ใส่หนักหนา
พลางสำรวลสรวลสันต์จำนรรจา กินข้าวปลาอิ่มหนำพอสำราญ
แล้วเสแสร้งแกล้งว่ากูมานี่ ท้าวกุลามาลีมันว่าขาน
อยากจะใคร่ร่วมพงศ์เป็นวงศ์วาน จะช่วยการคิดไปตีบุรีคืน
เมืองลังกาที่ประสงค์ให้จงได้ เองจะใช้สารพัดไม่ขัดขืน
มันพูดจาน่าฟังเห็นยั่งยืน คบเป็นพื้นไว้จะได้ไปลังกา
เองลงไปกำปันสักวันหนึ่ง ที่รำพึงนำไว้ได้ปรึกษา
มันก็เป็นคนดีมีปัญญา ดีดอกหวาพันผูกลูกผู้ชาย
พระมังคลาว่าเจ้าคุณการุญสนอง ขอตรึกตรองสักเจ็ดวันจะผันผาย
ข้าพเจ้าพึ่งมายั้งพอตั้งกาย ยังไม่วายอาวรณ์ที่ร้อนทรวง
ตั้งเสบียงอาหารก็พานขัด จะรีบรัดยกไปเป็นใหญ่หลวง
ยังจะต้องจัดพหลพลทั้งปวง ต่อเรือช่วงเรือใช้จะได้จร ฯ
๏ บาทหลวงว่าเองอย่าได้วิตก อ้ายแขกยกมาคั่งคับสลับสลอน
เองรีบไปคิดการที่ราญรอน อย่านิ่งนอนกอดเมียจะเสียความ
แกจึ่งว่าตัวกูอยู่ไม่ได้ จะรีบไปบอกอ้ายแขกช่วยแบกหาม
ได้ปรึกษาการณรงค์ข้างสงคราม เองรีบตามกูลงไปในเภตรา
แกสั่งเสร็จคำนับแล้วจับหัตถ์ หน่อกษัตริย์ด้วยพลันต่างหรรษา
แล้วจึ่งว่าสุริยนจะสนธยา กูจะลามึงไปที่ในเรือ
แล้วลงจากตำหนักคนพรักพร้อม คอยแห่ห้อมตามถนนดูล้นเหลือ
บาทหลวงขึ้นรถใหญ่รีบไปเรือ ทหารเสือแจวไวไปทะเล
ครั้นถึงลำกำปั่นใหญ่ไพร่ทั้งนั้น มาพร้อมกันต่างชวนกันสรวลเส
บาทหลวงคิดจิตนิยมสมคะเน กูถ่ายเทเห็นจะได้ดั่งใจปอง ฯ
๏ ฝ่ายท้าวแขกลุกมารับคำนับถาม ว่าสมความไหมเจ้าคุณการุญสนอง
ได้ขอสู่เขาหรือไม่ดั่งใจปอง จะปรองดองอย่างไรเป็นไมตรี
บาทหลวงเฒ่าเจ้ามารยาจึ่งว่าขาน เขามีการเรื่องทุกข์ไม่สุขี
ต้องพลัดพรากจากลังกาเสียธานี แม้นใครตีคืนได้จะให้นาง
บุษบงโฉมตรูผู้น้องสาว อันเรื่องราวพูดไว้มิให้หมาง
กูก็ว่าแยบยลเป็นหนทาง เขาไม่วางใจเองยังเกรงกลัว
แม้นตีได้ลังกาอาณาจักร คงสมัครได้เสียเป็นเมียผัว
แม้นได้สมปรารถนาเองอย่ากลัว คงได้ตัวสาวสรรค์กัลยา ฯ
๏ ฝ่ายองค์ท้าวเจ้าพาราพระยาแขก มันช่างแบกโง่ใหญ่ไว้นักหนา
ไม่รู้ในเล่ห์กลคนมารยา ทั้งถูกยาอีตาเฒ่าเอาจนงง
แล้วว่ากับสังฆราชพระบาทหลวง การทั้งปวงจะให้สมอารมณ์ประสงค์
แต่ขอให้ได้นุชบุษบง จะให้ลงโคลนน้ำจะทำตาม
พูดกันเสร็จต่างเข้าไปอยู่ในห้อง ลงนอนตรองคนละแยกคิดแบกหาม
อีตาเฒ่าทรนงจะสงคราม พยายามหมายล้างมังคลา ฯ
๏ ฝ่ายท่านท้าวเจ้าพาราปตาหวี ตรองแต่ที่เมามันข้างตัณหา
ให้ร้อนรุ่มกลุ้มกลัดอัดอุรา เพราะราคาขึ้นขม่อมต้องยอมตัว
เปรียบเหมือนทาสตาเฒ่าอ้ายเจ้าเล่ห์ มันถ่ายเทไกล่เกลี่ยชักเมียผัว
หลอกข้างนี้ปดข้างนั้นให้พันพัว มันจะยั่วการศึกให้ครึกโครม ฯ
๏ จะกล่าวข้างมังคลานราราช แค้นสังฆราชในพระทัยดังไฟโหม
รู้มารยาตาเฒ่ามาเล้าโลม ให้แสนโทมนัสใจไม่สบาย
จึงปรึกษาหารือพราหมณ์สุทัต พลางแจ้งอรรถบอกกล่าวเล่าขยาย
ตั้งแต่แรกอนุสนธิ์ไปจนปลาย ตามอุบายแกมากล่าวแต่เช้าวาน
พราหมณ์สุทัตทราบอรรถจึงทูลตอบ โดยระบอบกลไกหลายสถาน
แม้นนิ่งช้าข้าเห็นไม่เป็นการ อันช้างสารเสียงามักกล้าชน
จำจะต้องป้องกันด่านปากน้ำ เกณฑ์กันทำป้อมรายชายถนน
ให้มั่นคงเรียบร้อยคอยประจญ จะได้ขนปืนใหญ่ไปรายเรียง
ซึ่งเขาเชิญเสด็จไปในกำปั่น จะป้องกันพูดยากเป็นปากเสียง
ฉวยเสียทีการอุบายพูดไล่เลียง มันพร้อมเพรียงจะเข้ากลุ้มตะลุมบอน
ผิดก็สู้กันป่นอยู่บนบก ไม่วิตกเรียนรู้ตามครูสอน
เมื่อจะพูดกับเราให้เขาจร มานครปากน้ำที่สำคัญ
พลับพลาสีอยู่ที่จะรับแขก ตั้งแต่แรกมีสำหรับที่คับขัน
ถึงจะเกิดชิงชัยทำไมกัน ที่ข้อนั้นพร้อมกันทั่วอย่ากลัวเกรง ฯ
๏ พระทรงฟังสังรเสริญแสนฉลาด สมเป็นปราชญ์ฟังเพราะล้วนเหมาะเหมง
ท่านช่วยคิดแก้ความไปตามเพลง อย่าได้เกรงกีดขวางทุกอย่างไป
พระสั่งเสร็จแล้วเสด็จยุรยาตร จากปรางค์มาศไปเฝ้าท้าวโกสัย
ปรึกษาการต่างต่างทุกอย่างไป ตามที่ในสังฆราชพูดพาดพิง
ท้าวโกสัยว่าไม่ใช่หรือพ่อเอ๋ย เพราะมันเคยข่มขี่ดั่งผีสิง
คงจะทำหลายเล่ห์ประเวประวิง แม้นเรานิ่งไว้ในใจมันใส่งอม
เหมือนแก้วเก่าร้าวแยกแตกสลาย จะขวนขวายต่อติดสนิทสนอม
คงจะเป็นริ้วร่องให้หมองมอม ถึงจะยอมให้มันใช้เห็นไม่ฟัง
พระมังคลาว่าจริงเหมือนท้าวตรัส แกเสียสัตย์ดูหน้าเหมือนบ้าหลัง
คิดให้ทำป้อมค่ายระไวระวัง มันคงตั้งรบรุกถึงคลุกคลี ฯ
๏ จะกล่าวฝ่ายพราหมณ์สุทัดจัดพหล ระดมคนไปทำการชานกรุงศรี
ป้อมปีกกาสารพันกันไพรี แล้วให้ตีเหล็กใหญ่เอาใส่แกน
เร่งกันทำกำกับคนนับหมื่น เจาะช่องปืนไว้สำหรับนับได้แสน
ตั้งค่ายคูหลายชั้นกันเขตแดน ปืนหามแล่นปืนใหญ่จัดไว้วาง
แล้วสำเร็จเสร็จการด่านปากน้ำ คนประจำฝึกหัดไว้ขัดขวาง
ตั้งตึกใหญ่ใส่อาหารไว้ย่านกลาง เมื่อขัดขวางเครื่องเสบียงได้เลี้ยงพล
แล้วสำเร็จเสร็จสรรพตามรับสั่ง กลับมาวังทูลแจ้งแห่งนุสนธิ์
พระทราบเสร็จราชการบานกมล เหมือนสายชลดับร้อนค่อยผ่อนคลาย ฯ
๏ จะกล่าวถึงสังฆราชพระบาทหลวง แกร้อนทรวงคอยหาไม่เห็นหาย
อ้ายมังคลาทีจะรู้ในอูบาย อันแยบคายที่กูคิดจึงบิดเบือน
ชะรอยอ้ายพ่อตาไปว่ากล่าว อันเรื่องราวคิดไว้เห็นไม่เหมือน
จำจะมีจดหมายให้ไปเตือน แม้นแชเชือนก็คงเห็นได้เล่นกัน
แกจึงเขียนหนังสือสองฉบับ ตราประทับให้เข้าไปไอศวรรย์
ส่งให้พวกคนใช้รีบไปพลัน ตามกูบัญชาสั่งอย่ารั้งรา
พวกคนใช้รีบไปถึงเมืองด่าน แล้วส่งสารบอกแจ้งแห่งเลขา
พวกชาวด่านรับสารไปพารา ทูลกิจจาแก่พระองค์ดำรงวัง ฯ
๏ ฝ่ายพระมิ่งมังคลาหน่อกษัตริย์ ออกแท่นรัตน์ธิบดินทร์ถวิลหวัง
ถามเรื่องการเวียงชัยระไวระวัง แล้วตรัสสั่งสนทนากับอาจารย์ ฯ
๏ ฝ่ายเสนีที่รับอักษรศรี ทูลคดีท้าวไทเขาให้สาร
กับหนังสืออักขราพระอาจารย์ แล้วก็อ่านเรื่องราวกล่าวสารา
ในลิขิตสังฆราชผู้ปราดเปรื่อง อันรู้เรื่องชี้ขาดในศาสนา
มาถึงศิษย์ร่วมชีวังมังคลา ด้วยคอยหามาก็หายไปหลายเดือน
การที่พูดกันไว้ก็ได้เสร็จ คงสำเร็จโดยประสงค์จำนงเหมือน
เราก็รับแม่นแท้ไม่แชเชือน คงเป็นเพื่อนทำศึกดั่งตรึกตรอง
จงลงไปกำปั่นสักวันหนึ่ง จะได้พึ่งพัวพันกันทั้งสอง
คงจะสมใจจิตอย่าคิดตรอง การเศร้าหมองจะได้คลายวายคะนึง
แล้วคลี่สารเจ้าพาราปตาหวี ขอเป็นที่รักใคร่อาลัยถึง
เจริญราชไมตรีที่คะนึง ด้วยรำพึงอยากประสบพบพระองค์
พอได้เป็นเกียรติยศปรากฏไว้ เชิญภูวไนยโปรดให้สมอารมณ์ประสงค์
ข้าขอเป็นเกือกทองฉลององค์ ได้ดำรงไมตรีที่เจริญ ฯ
๏ พอจบสารฝ่ายพระผ่านกำพลเพชร ครั้นทราบเสร็จมันมาตั้งสังรเสริญ
พูดยกยอล่อให้น้ำใจเพลิน มันจะเชิญเอาไปทำให้หนำใจ
ก็รู้อยู่ว่าปัญญาตาบาทหลวง คิดล่อลวงมิได้ตรงอย่าสงสัย
จึงตรัสสั่งกรมท่าเสนาใน เร่งแก้ไขแต่งตอบให้ชอบกล ฯ
๏ เสนีรับโองการเขียนสารตอบ โดยระบอบเรื่องความตามนุสนธิ์
แล้วสั่งให้เสนีทั้งสี่คน นำยุบลราชการใส่พานทอง
แล้วแห่แหนลงไปในกำปั่น ส่งให้ท่านบาทหลวงเฒ่ากับข้าวของ
ทั้งลูกไม้ของประหลาดใส่ถาดทอง กับสิ่งของเอมโอชโภชนา ฯ
๏ บาทหลวงเฒ่าออกมารับจับหนังสือ ดูลายมือคลี่สารอ่านเลขา
ในสารศรีเจ้าจังหวัดกษัตรา พระมังคลาขอคำนับกับอาจารย์
ซึ่งมิได้ลงมาช้าอยู่นั้น ด้วยป่วยครั่นตัวไปหลายสถาน
แต่พอหายจะลงมาหาอาจารย์ จงทราบสารเถิดเจ้าคุณอย่าวุ่นวาย
พอจบเรื่องแกนึกเคืองแต่ในจิต อ้ายนี่คิดเห็นจะรู้ที่กูหมาย
มันจึ่งบอกเจ็บไข้ไม่สบาย รู้อุบายจริงแล้วหนอเพราะพ่อตา
แล้วจึงอ่านสารตอบพระยาแขก ว่าเมื่อแรกท้าวไทขึ้นไปหา
ก็ขอบใจไมตรีที่ท่านมา เหมือนญาติกานับเนื้อดั่งเชื้อวงศ์
ซึ่งจะออกณรงค์ด้วยช่วยดับศึก ก็สมนึกแสนยินดีที่ประสงค์
ไม่เดียดฉันท์รักกันเหมือนญาติวงศ์ จะซื่อตรงต่อกันจนบรรลัย
แต่ครั้งนี้มิได้ไปในกำปั่น เพราะโรคันดอกพระองค์อย่าสงสัย
ถ้าแม้นค่อยทุเลาบรรเทาใจ คงจะได้พบกันดั่งสัญญา
ขอเชิญแจ้งศุภลักษณ์ในอักษร ไม่เกี่ยงงอนซื่อตรงเหมือนวงศา
อันสารศรีนี้ถึงท้าวเจ้าพารา เมืองปตาหวีจงแจ้งอย่างแคลงเลย
๏ บาทหลวงเจ้ามารยาแกด่าผลุง พูดออกยุ่งอวดก๋าเจ้าข้าเอ๋ย
ควักน้ำตาลล่อมดปดจนเลย กูก็เคยรู้ใจอ้ายไทยแกม
เป็นไรมีที่ตรงนั้นอย่ามั่นหมาย ชะเจ้านายมึงเป็นปราชญ์ฉลาดแหลม
มาหลอกกูผู้อาจารย์เอาหวานแกม อ้ายแกะแนมไม่รู้สึกสำนึกตัว
ชะเจ้าปิ่นภูวดลกำพลเพชร มาไว้เม็ดพูดจามันน่าหัว
เฮ้ยไปบอกตามกูสั่งระวังตัว กูไม่กลัวบุญญาบารมี
ขุนเสนาลากลับจากกำปั่น แล้วพากันเข้าประณตบทศรี
ทูลแถลงแจ้งข้อคดีมี ให้ทราบที่บาทหลวงว่าสารพัน ฯ
๏ ฝ่ายพระจอมมังคลาปรีชาฉลาด ตรัสประภาษสั่งพหลพลขันธ์
ให้จัดแจงเตรียมตัวไว้ทั่วกัน ไม่ช้าวันมันคงทำให้รำคาญ ฯ
๏ ฝ่ายท่านครูผู้ประสิทธิ์ฤทธิเวท แกแจ้งเหตุตรองไว้หลายสถาน
จึงกราบทูลมูลความตามบุราณ จะต้องราญรบสู้ดูกำลัง
เขาจะคิดรอนราญสถานไหน เรามั่นไว้มันอยู่เรือเหมือนเสือขัง
รบแต่ห่างกันสักหน่อยคอยระวัง ถ้าแม้นตั้งค่ายคูจะรู้ความ
พระจอมวงศ์ทรงฟังสั่งประกาศ ท่านช่วยกวาดเสียให้เตียนที่เสี้ยนหนาม
การที่จะณรงค์ในสงคราม แล้วแต่ความคิดท่านจะผันแปร
อาญาสิทธิ์อยู่กับท่านดังมั่นหมาย เสนานายใครไม่ฟังยังกระแส
เอาตามบทอัยการอย่าผันแปร สุดแล้วแต่ท่านครูผู้อาจารย์
ครั้นสั่งเสร็จพระเสด็จยุรยาตร เข้าปรางค์มาศรจนามุกดาหาร
ฝ่ายท่านตาพราหมณ์สุทัตเร่งจัดการ เตรียมทหารไว้ให้ทั่วทุกตัวคน ฯ
๏ จะกล่าวข้างสังฆราชพระบาทหลวง แกนั่งง่วงคอยสังเกตหาเหตุผล
คิดจะเข้าตีด่านชานกำพล ให้ร้อนรนอกใจไม่สบาย
แกจึ่งเรียกเจ้าพาราปตาหวี มานั่งที่พูดไปดังใจหมาย
ได้ช่วยกันปรึกษาหาอุบาย อันแยบคายเองจะเห็นเป็นอย่างไร
จะไปตีลังกาเห็นช้านัก จะร้างรักร้อนจิตพิสมัย
กูเห็นว่าเรื่องราวจะยาวไป กูคิดไว้ว่าจะตีบุรีมัน ฯ
๏ ฝ่ายท่านท้าวเจ้าพาราพระยาแขก มันนั่งแบกโง่ไว้ใจกระสัน
ด้วยราคารัดรึงให้ตึงตัน คิดหมายมั่นแต่จะใคร่ได้อนงค์
จึงว่ากับสังฆราชพระบาทหลวง การทั้งปวงไม่ใช่ของต้องประสงค์
ขอแต่ให้ได้นุชบุษบง การประสงค์ของดิฉันเท่านั้นเอง ฯ
๏ บาทหลวงได้ฟังว่านัยน์ตาเขียว แกโกรธเกรี้ยวลุกขึ้นโลดกระโดดเหยง
แล้วชี้หน้าด่าให้มิได้เกรง อ้ายนักเลงสกปรกโกหกกู
พูดสบถสาบานให้การไว้ ชอบแต่ให้แลบลิ้นออกกินหมู
หมายว่ารักใคร่กันกตัญญู มิได้รู้กิริยาอ้ายบ้ากาม
แกเดินด่าเออมันไม่ใช่มนุษย์ แล้วขากทุดเต็มระยำอ้ายซำสาม
ท้าวกุลาพาซื่อไม่ถือความ พยายามแต่จะใคร่ได้อนงค์
หัวร่อแหะแคะไค้มิได้โกรธ ให้ปราโมทย์คลุ้มคลั่งกำลังหลง
เพราะถูกยาตาเฒ่าเอาจนงง เล่นเอาหลงเร่อไปไม่ได้การ
ประเดี๋ยวชักเอากระดาษที่วาดรูป ออกมาจูบเล่นเป็นสุขสนุกสนาน
บาทหลวงเฒ่าเข้าห้องคิดตรองการ จะรอนราญราวีตีกำพล
จึงให้หาแต่บรรดาขุนนางแขก มาแย้มแยกเรื่องความตามนุสนธิ์
กูจะเข้าราวีตีกำพล สั่งพหลไว้ให้ทั่วทุกตัวนาย
จะทำศึกครั้งนี้เป็นที่ยิ่ง การจะชิงนางในเหมือนใจหมาย
จงช่วยกันรบสู้อย่าดูดาย ให้เจ้านายสมประสงค์จำนงปอง
แกหวนจิตคิดขึ้นได้ว่าอ้ายนี่ มันถูกผีถูกยาพาให้หมอง
แม้นมิแก้ไหนจะสมอารมณ์ปอง จำต้องแก้ไขให้มันคลาย
แล้วจึงว่าฮาเฮ้ยอ้ายเหล่านี้ กลับไปที่อยู่ตนเร่งขวนขวาย
จงจัดแจงเตรียมพหลพลนิกาย ไว้ทุกนายเรียกเมื่อไรให้ได้การ
แล้วลุกเดินเลยไปท้ายบาหลี ขึ้นเก้าอี้ดูตำรายาขนาน
จำจะแก้อ้ายขี้เค้าจะเอาการ พอชื่นบานมันจะได้ใช้ไพร่พล
ซึ่งเอารากกำจายหิงหายป่า กับแก้วตาฝูงสัตว์แรกปัฏิสนธิ์
ทั้งเครื่องหวานมาเป็นเชื้อเจือระคน แล้วเสกมนต์ลงอักษรให้ถอนยา
พลางกวนใส่ไว้เสร็จสำเร็จนึก เวลาดึกเดินเหย่าเข้าไปหา
ฝ่ายท่านท้าวเจ้าประเทศเขตชวา ลุกออกมาต้อนรับแล้วจับมือ
พลางปราศรัยในเล่ห์เสน่หา แต่พี่มานั่งคอยอยู่น้อยหรือ
เชิญไปแท่นไสยาจะหารือ แม่อย่าถือไปด้วยกันเถิดขวัญใจ
แล้วจูงบาทหลวงเฒ่าเข้าในห้อง แกจึ่งร้องว่าอ้ายบ้าอ้ายตาใส
ตัณหาสดหยดย้อยน้อยเมื่อไร จะทำไมกับกูเป็นครูบา ฯ
๏ท้าวกุลารู้สึกนึกขึ้นได้ เออผิดไปแล้วท่านอาจารย์ขา
ได้ผิดพลั้งหวังว่ามิตรองค์ธิดา ไม่แจ้งว่าท่านครูผู้อาจารย์
บาทหลวงว่าฮ้าเฮ้ยมึงอย่าวุ่น ทำเฉียวฉุนให้ตัณหานั้นกล้าหาญ
เพราะลมราคมากมายหลายประการ กูสงสารจะช่วยแก้ให้แปรไป
เอายานัตถุ์ดมพลางพอสร่างโศก ระงับโรคที่ในจิตหวิดหวิดไหว
แกหยิบยาที่ประสมให้ดมไป ออท้าวไทคำนับรับมาดม
พิษยาแฝดก็ค่อยเบาที่เร่าร้อน เพราะยาถอนไปชำระที่สะสม
บรรเทาคลายหายเหี้ยมที่เตรียมตรม พอขับลมราคร้อนผ่อนสำราญ
ได้หลับนอนอ่อนใจได้เป็นสุข บรรเทาทุกข์ค่อยสบายหลายสถาน
ครั้นรุ่งแจ้งแสงสีรวีวาร เสพอาหารเห็นสบายวายอาวรณ์
บาทหลวงเห็นค่อยคลายเรียกนายทัพ มากำชับพวกทหารชาญสมร
รีบยกไปทอดท่าหน้าสันดอน พลนิกรขานโห่เป็นโกลา
พร้อมสะพรั่งตั้งกันเป็นหลั่นลด ทั้งเรือบดเรือแพนดูแน่นหนา
บาทหลวงแล่นไปข้างหลังค่อยรั้งรา พวกโยธาฮึกหาญจะราญรอน ฯ
๏ จะกล่าวฝ่ายมังคลานราราช บรมนาถบพิตรอดิศร
ทราบว่าบาทหลวงมาหน้าสันดอน ให้อาวรณ์ในพระทัยไปสบาย
จึ่งปรึกษาว่าข้าแต่อาจารย์เจ้า บาทหลวงเฒ่ากวนใจไม่รู้หาย
คงจะเหมือนถ้อยคำท่านทำนาย จะยักย้ายป้องกันเป็นฉันใด
พฤฒาเฒ่าเข้าใจที่ในเหตุ พลางน้อมเกศทูลแจ้งแถลงไข
ต้องคิดรับกันที่ท่าชลาลัย ถึงศึกใหญ่เราอยู่บกเหมือนนกบิน
แต่จะต้องตั้งค่ายตามชายหาด เอาขวากสาดไปตามท่าชลาสินธุ์
เอาแผ่นเหล็กสองชั้นกั้นที่ดิน แล้วเอาหินตั้งรายชายทะเล
กองให้หนากว่ากำแพงสักสี่เท่า ให้คนเข้าบังได้เดินไขว่เขว
เอาปืนใหญ่จุกช่องมองคะเน พอเรือเหยิงให้ล่มจมตะแคง ฯ
๏ ฝ่ายพระจอมมังคลาเจ้าฝาหรั่ง จึงตรัสสั่งพวกทหารชาญกำแหง
ตั้งสมนอกสมในขอใช้แรง ทุกตำแหน่งอย่าให้ขาดราชการ
เชิญท่านครูผู้ใหญ่ลงไปด้วย จะได้ช่วยจัดแจงแต่งทหาร
จงรีบรัดจัดกันให้ทันการ แม้นเนิ่นนานพวกศัตรูจะจู่มา
แล้วตัวเราจงจะไปต่อภายหลัง เรียกฝรั่งเกณฑ์หัดจัดปืนผา
ทั้งลูกดินน้อยใหญ่รีบไคลคลา ตามท่านตาครูไปในกระบวน
จงตรัสสั่งเสนีปรีชาฉลาด เร่งหมายบาดพลไพร่รีบไต่สวน
อย่าให้มันหลบลี้หนีกระบวน เกณฑ์ให้ถ้วนอย่าให้ขาดราชการ ฯ
๏ ฝ่ายพระหน่อนฤเบศเกศกษัตริย์ เสร็จนิวัตกลับหลังยังสถาน
ขุนเสนีทุกตำแหน่งมาแจ้งการ เกณฑ์ทหารเก่าใหม่ในบาญชี
ฝ่ายท่านครูผู้ชำนาญในการเวท ดูสังเกตดินฟ้าในราศี
ก็รีบรัดพหลแลมนตรี ลงไปที่ปากน้ำท่าศิลา
เอาแลงถมระดมคนพลไพร่ ตั้งเหล็กใหญ่ทำเป็นแกนให้แน่นหนา
เจาะไว้ช่องปืนใหญ่ชายชลา ป้อมปีกกาตั้งรายชายสันดอน
แล้วโรยขวากลากปืนขึ้นไปใส่ บนป้อมใหญ่ชายตลิ่งริมสิงขร
ครั้นสำเร็จเสร็จปราการชานนคร ให้รีบร้อนเข้าไปเฝ้าเจ้าแผ่นดิน ฯ
๏ จะกล่าวฝ่ายสังฆราชพระบาทหลวง แกแล่นล่วงมาในท่าชลาสินธุ์
ระรี่เรื่อยเฉื่อยมาในวาริน พร้อมกันสิ้นมิได้แยกแตกกระจาย
ทั้งเรือรบเรือลำเลียงเคียงสลับ มาคั่งคับในวารินกระสินธุ์สาย
บาทหลวงสั่งบรรดาเสนานาย แม้นถึงท้ายอ่าวจงเงียบเชียบสำเนียง
จะทอดท่าดาประดังให้พรั่งพร้อม เอาเรืออ้อมปิดอ่าวแล่นก้าวเฉียง
เรือลูกค้ามาขายแล่นใกล้เคียง เก็บเสบียงรีบเอาทั้งข้าวเกลือ
อีกวันครึ่งมาถึงเมืองปากน้ำ เอาผ้าดำเขียนลงเป็นธงเสือ
สั่งให้ปักประจำทุกลำเรือ ทั้งใต้เหนือจะได้ดูรู้สำคัญ ฯ
๏ จะกล่าวฝ่ายเรือตระเวนเจนสมุทร เที่ยวแล่นรุดรอบนครสิงขรขัณฑ์
เห็นเรือรบแล่นหลามมาตามกัน ดูหลายพันดาษดาในวาริน
ก็รีบรัดลัดมาเข้าหน้าด่าน เอาเหตุการณ์บอกพระยาท่ากระสินธุ์
ว่าข้าศึกจะมาติดธานินทร์ แขกทั้งสิ้นเหลือล้นคณนา
อีกวันหนึ่งคงถึงเมืองปากน้ำ หลายพันลำดาษดื่นล้วนปืนผา
ฝ่ายตาเฒ่าเจ้าเมืองด่านชานชลา รีบเข้ามาแจ้งคดีเสนีนาย
ส่วนท่านครูผู้สำเร็จราชกิจ เขียนลิขิตส่งให้ไปถวาย
พวกม้าเร็วรีบไปทั้งไพร่นาย ทูลถวายข้อความตามคดี
แม้นยังไม่เสด็จออกบอกเถ้าแก่ ให้ทูลแต่องค์พระมเหสี
เป็นการร้อนไวไวไปจงดี พวกพาชีรีบไปในพารา ฯ
๏ ฝ่ายเสนีที่ลงมารักษาด่าน ให้ทหารปืนใหญ่ทั้งซ้ายขวา
ลากขึ้นป้อมพร้อมพรั่งปืนจังกา คาบศิลาทองปรายไว้หลายพัน
ฝ่ายท่านครูผู้วิเศษแจ้งเหตุผล ทำมงคลเสกด้ายสายกระสัน
ทั้งแคล้วคลาดเข้าณรงค์คงกระพัน ให้แจกกันแต่บรรดาพลากร ฯ
๏ ฝ่ายม้าใช้ไปถึงนิเวศน์วัง เห็นพร้อมพรั่งเหล่าทหารชาญสมร
ตรงเข้าไปหาเสนีชุลีกร เป็นการร้อนช้าไม่ได้เร่งไปทูล
ว่าข้าศึกมาประชิดติดปากน้ำ ท่านเร่งนำเข้าไปเฝ้าเจ้าไอศูรย์
ยังไม่ออกบอกให้ข้างในทูล เป็นเค้ามูลศึกมาถึงธานี
รีบเข้าไปในวังสั่งท่านท้าว แจ้งเรื่องราวราชการกับสารศรี
เจ้าขรัวนายไปพลันด้วยทันที นำคดีทูลองค์พระทรงวัง ฯ
๏ ฝ่ายพระจอมมังคลานราราช ตรัสประภาษเกิดศึกเหมือนนึกหวัง
เสด็จจากแท่นสุวรรณบัลลังก์ ออกมายังที่นั่งโถงพระโรงคัล
สถิตแท่นวินิจฉัยอันไพโรจน์ จึงเอื้อนโอษฐ์ไปแจ้งเหตุทุกเขตขัณฑ์
แต่บรรดาเมืองขึ้นทั้งหมื่นพัน ให้พากันมาบำราบปราบอรินทร์
แล้วเอื้อนอรรถตรัสสั่งท้าวโกสัย ท่านอยู่ในเวียงวังดั่งถวิล
คอยจับจ่ายเครื่องเสบียงเลี้ยงกันกิน ทั้งลูกดินอาวุธยุทธนา
ครั้นสั่งเสร็จพระเสด็จยุรยาตร ขุนอำมาตย์พลนิกายทั้งซ้ายขวา
ตั้งกระบวนทวนธงอลงการ์ ทั้งปืนผาเสโล่แลโตมร
พลดาบดาบสายสะพายแล่ง พลหอกหอกแซงเคียงสลอน
พลง้าวง้าวรายล้วนปลายงอน เหล่านิกรเสนากล้าเกาทัณฑ์
พลโล่ถือโล่มือกุมดาบ ศรกำซาบลูกทองแดงดูแข็งขัน
เครื่องอาวุธยุทธนาสารพัน พลขันธ์พร้อมถ้วนกระบวนแซง
รถที่นั่งอย่างใหม่ลายกุดั่น เป็นเครือวัลย์ฝังพลอยพรายพรอยแสง
บัลลังก์ทองรองมุกดาลงยาแดง เป็นใบแพลงพลิ้วพลิกนกจิกพลอย
บุษบกกระจกบังฝังสายลั่น เป็นนาคพันห้อยพู่ดูเป็นฝอย
ทั้งดุมวงกงสลับประดับพลอย ดูเรียบร้อยเทียบประทับไว้กับเกย
เทียบพระยาม้ามิ่งมงคลรัตน์ ทั้งเหยาะหยัดพริ้งเพริศดูเปิดเผย
สารถีที่สำหรับกำกับเกย ดาบที่เคยกุมประทับไว้กับกร ฯ
๏ ฝ่ายพระองค์ผู้ดำรงกำพลเพชร แต่งองค์เสร็จดำเนินไปดั่งไกรสร
ทรงพระแสงฝักลงยาค่านคร เสด็จจรเกยชลาหน้าพระลาน
โหราเฒ่าคอยทำนายถวายฤกษ์ พอเมฆเบิกเป่าสังข์ระฆังขาน
ลั่นฆ้องชัยเสียงซ้องก้องกังวาน โห่ประสานสังข์แตรแซ่สำเนียง
พระทรงนั่งอลังกตบนรถแก้ว ดูพรายแพรวก้องกังวานประสานเสียง
ยิงปืนใหญ่กึกก้องซ้องสำเนียง ทั้งจำเรียงดนตรีปี่ชวา
เดินกระบวนทวนธงตรงไปด่าน หมู่ทหารเดินปนพลอาสา
ยกไปตามครุฑนามตามตำรา พอถึงท่าเมืองปากน้ำพอย่ำเย็น ฯ
๏ จะกล่าวฝ่ายสังฆราชพระบาทหลวง แกแล่นล่วงคุ้งแควพอแลเห็น
ถึงชะวากปากน้ำพอย่ำเย็น เดือนก็เด่นแสงสว่างกลางอัมพร
ทั้งเรือรบเรียงรายใบสล้าง ให้ทอดขวางปิดทางข้างสิงขร
ทิ้งสมอรอราหน้าสันดอน พลนิกรคับคั่งตั้งกระบวน
ค่ายวิหลั่นกันลูกปืนยกขึ้นตั้ง ทหารนั่งคอยระดมเมื่อลมหวน
เอาปืนใหญ่ไว้ตรงกลางรางชนวน จัดไว้ถ้วนเครื่องอาวุธยุทธนา
บาทหลวงเฒ่าเจ้าพาราปตาหวี สั่งเสนีไพร่นายทั้งซ้ายขวา
เวลาดึกจะตีด่านชานชลา พวกเสนาสั่งให้ทั่วทุกตัวคน ฯ
๏ จะกล่าวฝ่ายมังคลาพฤฒาเฒ่า เข้ามาเฝ้าทูลแถลงแจ้งนุสนธิ์
เชิญเสด็จไปพลับพลาริมสาชล พร้อมพหลแลหลามตามกันไป
ขึ้นประทับพลับพลาที่หน้าด่าน พวกทหารแห่ห้อมล้อมไสว
พราหมณ์สุทัตจัดพหลพลไกร ให้ขึ้นไปหอรบสมทบพล
ประจุปืนน้อยใหญ่ใส่ดินหู ทุกช่องคูตามตำแหน่งทุกแห่งหน
ฝ่ายท่านครูผู้เฒ่าเข้ามณฑล แล้วห้ามคนที่ในค่ายอย่าได้อึง
ทั้งปืนใหญ่ให้เงียบเซียบสงัด ในจังหวัดพวกศัตรูจะรู้ถึง
เสร็จสั่งความพราหมณ์เข้านั่งตั้งรำพึง หน่วงไปถึงทางกสิณอภิญญาณ
เสกใบไม้ให้เป็นต่อห่อผ้าขาว เวลาเช้าจะปล่อยไปไล่สังหาร
เสกไม้เท้าเป็นเหรากุมภาพาล จะประหารสักเท่าไรก็ไม่ตาย
พอเดือนเที่ยงเสร็จพิธีมาที่เฝ้า แถลงเล่าการประมูลทูลถวาย
พระทรงฟังสั่งมหาเสนานาย ท่านทั้งหลายจงกำชับอย่าหลับนอน
ด้วยข้าศึกฮึกฮักมาหนักแน่น เตรียมโล่แพนหอกคู่ธนูศร
แม้นสู้ถึงอาวุธสั้นได้ราญรอน ไว้แซกซ้อนปืนนกสับคาบศิลา
จงจัดสรรกันให้ถ้วนกระบวนรบ ใครหลีกหลบเอาชีวังถึงสังขาร์
ตามกฎหมายพระนครแต่ก่อนมา ท่านพฤฒากับเสนีได้ชี้แจง ฯ
๏ จะกล่าวฝ่ายสังฆราชพระบาทหลวง เวลาล่วงดาวกระจ่างสว่างแสง
ประมาณสามยามสงัดแกจัดแจง สั่งให้แต่งตัวทหารชำนาญปืน
ประจุลูกน้อยใหญ่ใส่ดินหู สังเกตดูปืนสัญญาเร่งฝ่าฝืน
ยิงระดมถมเข้าไปในกลางคืน คงแตกตื่นวุ่นวิ่งชิงเอาเมือง
แกสั่งเสร็จแหงนขึ้นไปในอากาศ เห็นเมฆกลาดกลุ้มวิถีเป็นสีเหลือง
แล้วดูดาวที่บังคับสำหรับเมือง ยังรุ่งเรืองสุกใสทั้งไพบูลย์
แต่ตำราว่าไว้ในตำหรับ แม้แม่ทัพดีคงได้ซึ่งไอศูรย์
ถึงชะตาเมืองจะดีบริบูรณ์ แต่เค้ามูลปลั้วเปลี้ยก็เสียเอง
พอดาวโจรโชติช่วงเห็นดวงเด่น บาทหลวงเห็นต้องตำหรับจับเขนง
เทดินหูลุกขึ้นยืนยิงปืนเอง เสียงครื้นเครงเลื่อนลั่นสนั่นดัง
ทหารปืนจับชุดจุดดินหู เสียงฟุบฟูยิงประดาทั้งหน้าหลัง
เป็นควันกลุ้มตูมลั่นสนั่นดัง ถูกกระทั่งสนามดินก้อนศิลา
ยิงระดมสมทบหอรบใหญ่ เป็นแสงไฟส่องสว่างกลางเวหา
เสียงประสานขานโห่เป็นโกลา ชาวพาราปล่อยปืนดังครื้นโครม
ถูกวิหลั่นหันเหียนเจียนจะคว่ำ แล้วยิงซ้ำก้องกึกเสียงฮึกโหม
ถูกเพลาใบไหม้เสาราวกับโคม เสียงครึกโครมสูบน้ำร่ำขึ้นไป
เพลิงก็ดับกลับใบมิได้หยุด บ้างยัดจุดยิงกันเสียงหวั่นไหว
บาทหลวงเร่งพวกพหลสกลไกร ให้โยนไฟหม้อดินสิ้นทุกคน
ถูกตึกกร้านร้านโรงไฟโพลงพลุ่ง ทหารมุงช่วยกันดับอยู่สับสน
พระมังคลากล้าหาญการประจญ พลางไล่คนขึ้นเชิงเทินเนินกำแพง
ให้ยิงปืนทองปรายรายทุกป้อม ทหารพร้อมปล่อยไปไฟเป็นแสง
เสียงตูมตึงผึงผางที่กลางแปลง ถูกเรือแคลงแคมปรุทะลุทลาย
บ้างถูกพวกแขกดำตกน้ำโพล่ง ถูกซึ่โครงอกแยกแตกสลาย
บ้างขาหักแขนขาดกระจัดกระจาย ทั้งไพร่นายตายล้มไม่สมประดี ฯ
๏ พอรุ่งแจ้งแสงทองส่องอากาศ สังฆราชเร่งให้รบอย่าหลบหนี
รีบเข้าไปให้กระทั่งฝั่งนที ยกเข้าตีด่านให้ได้อย่าไว้มัน
พอสว่างเห็นทางเร่งขึ้นบก กระไดหกพาดกำแพงให้แข็งขัน
ปีนเข้าไปในพาราไล่ฆ่าฟัน อาวุธสั้นเร่งเข้ากลุ้มตะลุมบอน
แกถือดาบด้ำงาอาญาสิทธิ์ ท้าวแขกติดตามหลังแกสั่งสอน
แล้วขับพวกโยธาพลากร ให้เร่งต้อนกันเข้ายิงเป็นสิงคลี
เรือประดาหน้าหลังอยู่คั่งคับ เอาปืนตับยิงหอรบไม่หลบหนี
พวกชาวเมืองเยื้องยิงทิ้งอัคคี พอสุริย์ศรีพวยพุ่งจะรุ่งราง
บาทหลวงให้ทอดสะพานกระดานเรียบ พอคนเหยียบขึ้นไปได้เอาไม้ขวาง
เอาเหล็กแผ่นบังกายวิ่งไปพลาง ขึ้นไปทางชายหาดดาษดา
ยกบันไดเข้าไปพาดพลาดถลำ ชาวเมืองซ้ำแทงดิ้นสิ้นสังขาร์
หลอมตะกั่วคั่วทรายปรายลงมา จนเวลารุ่งแจ้งแสงอุทัย
บาทหลวงขึ้นบนฝั่งสั่งทหาร ให้ปลูกร้านริมท่าชลาไหล
เอาเหล็กรางบังกั้นข้างชั้นใน แล้วตั้งให้ค่ายล้อมรอบเป็นขอบคัน
แผ่นเหล็กใหญ่หนาราวสักเก้านิ้ว ตั้งเป็นทิวล้อมรอบเป็นขอบขันธ์
แล้วให้ลากปืนใหญ่ขึ้นไปพลัน พอตะวันส่องสว่างกระจ่างตา
ไล่พหลพลรบขึ้นหลบอยู่ บาทหลวงดูเชิงเทินดินล้วนหินผา
ถึงจะคิดรื้อถอนก้อนศิลา ชายคงคาเห็นไม่ได้ดั่งใจปอง
จำจะยิงปืนใหญ่เข้าไปสู้ ให้คนผู้บางเบาทิ้งข้าวของ
ยิงเข้าไปจะได้รู้ดูทำนอง แล้วก็จ้องเข้าไปในเชิงเทิน
เสียงตูมตึงผึงผางลงกลางค่าย ถูกพลไพร่วิ่งวกระหกระเหิน
บ้างล้มตายหลายคนบนเชิงเทิน ที่ยับเยินเจ็บป่วยบ้างม้วยมรณ์ ฯ
๏ ฝ่ายพระมิ่งมังคลานราราช ตรัสประภาษกับทหารชาญสมร
ให้ถอยทัพกลับพหลพลนิกร ขึ้นที่ดอนทางบนพ้นลูกปืน ฯ
๏ บาทหลวงว่ายิงเข้าไปอย่าให้ขาด ให้ตายกลาดพสุธาอย่าฝ่าฝืน
เราก็ตั้งค่ายมั่นกันลูกปืน อย่าแตกตื้นออกไปสู้อยู่ในวง
ดูกำลังเขาก่อนคอยผ่อนผัน เราตั้งมั่นกว่าจะสมอารมณ์ประสงค์
ค่อยพากเพียรเอาให้ได้ดั่งใจจง สมประสงค์ตีได้ด่านชานบุรินทร์
ทำไมกับเมืองกำพลอยู่บนบก เปรียบเหมือนนกหนีหลบกระทบหิน
มันคงต้องเลิกล่าเข้าธานินทร์ เก็บให้สิ้นเมืองด่านชานชลา
บาทหลวงคิดอิ่มเอมเปรมในจิต คงสมคิดแท้แล้วไม่แคล้วหวา
ทหารเราเล่าก็ดีมีศักดา จงอุตส่าห์เคี่ยวขับคอยรับรอง ฯ
๏ จะกล่าวฝ่ายนายด่านอาจารย์สั่ง ให้รอรั้งพักพหลคนทั้งผอง
จงตั้งมั่นกันตรวจเป็นหมวดกอง ดูทำนองข้าศึกเห็นฮึกครัน
แล้วพราหมณ์เฒ่าเข้าที่พิธีไสย เสกใบไม้บินเวียนอยู่เหียนหัน
เป็นต่อแตนแน่นอากาศประหลาดครัน ท่านพราหมณ์นั้นเป่ามนต์ให้ทนคง
ใครตบตีบี้เท่าไรไม่วายวอด มันขบตอดต่อยกระจุยเป็นผุยผง
กายสิทธิ์ฤทธิรณทั้งทนคง แล้วเป่าส่งไปข้างค่ายให้ไล่คน
เสียงหวี่หวู่อู้ไปเข้าค่ายแขก คนตื่นแตกวิ่งเตร่ระเหระหน
มันตอมต่อยหัวหูทุกผู้คน เที่ยววิ่งวนปืนผาไม่กล้ายิง
แล้วตอมต่อยเข้าที่หน้าตาบาทหลวง วิ่งทะลวงร้องอี้ดั่งผีสิง
บ้างเที่ยวแอบตอไม้คล้ายกับลิง บ้างก็วิ่งหาไปมาใส่กอง
พอควันกลุ้มต่อต่อยไม่ถอยหนี เสียงอู้อี้วนวิ่งทิ้งข้าวของ
บาทหลวงเห็นแปลกจิตผิดทำนอง เห็นจะต้องเวทมนตร์พวกคนดี
จำจะคิดแก้ไขที่ในสัตว์ ให้วิบัติแพ้พ่ายกระจายหนี
ต้องหาของอ้ายที่ชั่วตัวอัปรีย์ มาแก้ที่เวทมนตร์คนสำคัญ
แกจึงเรียกคนใช้ให้ไปหา เก็บโหราเท้าสุนัขผักบุ้งขัน
กับของชั่วหลายอย่างต่างต่างพรรณ เอามากลั่นชุบผ้าดำทำเป็นธง
ส่งให้พวกบริษัทขึ้นกวัดแกว่ง ต่อที่แรงบินเปิดเตลิงหลง
บาทหลวงสั่งพวกพหลรณรงค์ ให้เอาธงปักไว้รอบค่ายคู
แล้วจึงสั่งพวกทหารชำนาญครบ ปืนจะรบประจุไว้ใส่ดินหู
พอพลบค่ำย่ำระฆังพังประตู พากันกรูยกเข้าด่านชานบุรินทร์ ฯ
๏ จะกล่าวฝ่ายในปราการด่านปากน้ำ พวกประจำธารท่าชลาสินธุ์
ทุกหมู่หมวดตรวจตรารอบธานินทร์ พร้อมกันสิ้นทุกตำแหน่งแต่งกระบวน
ฝ่ายท่านครูผู้ชำนาญในการเวท ก็แจ้งเหตุต่อหายเร่งไต่สวน
รู้ว่ามีผู้แก้ให้แปรปรวน แกใคร่ครวญในฉบับตำหรับตำรา
เห็นจะมีข้าศึกมาฮึกหาญ ในปราการแม่นแท้แน่นักหนา
จึงทูลพระจอมวังมังคลา ในเวลาพลบค่ำดั่งทำนาย
ขอพระองค์จงเตรียมโยธาทัพ ไปตั้งรับอยู่ที่นั่นอย่าผันผาย
เอาทหารปืนใหญ่ทั้งไพร่นาย ไปตั้งรายตามประตูทุกหมู่กอง
พระตรัสสั่งพวกพหลพลทั้งหลาย เสนานายต่างประมูลทูลฉลอง
ขออาสาการศึกเหมือนนึกปอง มิให้ต้องเคืองบาทาฝ่าธุลี
แล้วถวายบังคมลาออกมาตรวจ ทุกหมู่หมวดอยู่ครบไม่หลบหนี
พวกโยธาตีฆ้องกองอัคคี หอกกระบี่แหลนหลาวทั้งเกาทัณฑ์
ยกไปตั้งข้างประตูบูรพทิศ อาญาสิทธิ์นายหมวดล้วนกวดขัน
ทหารปืนยืนรายมีหลายพัน ทั้งยาวสั้นนกสับคาบศิลา ฯ
๏ ฝ่ายโฉมยงองค์พระมังคลาราช สั่งอำมาตย์มุลนายทั้งซ้ายขวา
แม้นข้าศึกฮึกฮักจักเข้ามา ทวาราเปิดให้ดังใจจง
ปล่อยให้เข้ามาในด่านอย่าต้านหน้า เหมือนดักปลาลงบ่อไม่หลอหลง
พระสั่งเสร็จเย็นอับพยับลง พลางแต่งองค์ตรงมาขึ้นพาชี ฯ
๏ จะกล่าวข้างสังฆราชพระบาทหลวง อาทิตย์ล่วงลับไม้ในไพรศรี
จัดพหลพลรบครบบาญชี ถือหอกตรีกริชปืนนับหมื่นพัน
ขุนเสนีกำกับเป็นทัพหน้า ถัดลงมาขุนรองเป็นกองขัน
ทั้งปีกซ้ายปีกขวาสารพัน ขุนนางนั้นกำกับทุกทัพชัย
ท้าวกุลามาลีกับบาทหลวง ทุกกระทรวงพร้อมพรั่งนั่งไสว
ท้าวจึ่งให้ผูกม้าอาชาไนย บาทหลวงไปขึ้นรถบทจร
ด้วยเทียมม้ากล้าหาญในการรบ มีเพลิงครบเคียงข้างนั่งสลอน
พอพลบค่ำย่ำแสงทินกร ยกทัพจรกรีธาพลาพล
พวกทัพหน้ากล้าหาญในการยุทธ์ ถืออาวุธปืนผาโกลาหล
โห่ภาษาแขกเดินดำเนินพล ยกเข้าปล้นข้างประตูบูรพา
ปืนนกสับคาบศิลาโยธาหาญ ยิงสะท้านกึกก้องห้องเวหา
เสียงตูมตึงผึงโผงตรงเข้ามา ทวาราปิดไว้ไม่ใส่ดาล
กรูกันเข้าไปในด่านทหารหน้า ทั้งปีกขวาปีกซ้ายนายทหาร
พวกในค่ายรายดาเป็นหน้ากระดาน ถือปืนขวานคับคั่งพวกนั่งกอง
กรูกันเข้าตัดหลังประดังโห่ พวกถือโล่ฟาดฟันผันผยอง
ยกเข้ากลุ้มรุมรับทั้งทัพกอง เสียงโห่ร้องเคลื่อนลั่นสนั่นดัง ฯ
๏ ฝ่ายพระมิ่งมังคลานราราช ไล่อำมาตย์พวกทวนกระบวนหลัง
ตีกระทบทัพหน้าดาประดัง พวกแขกตั้งตีกลุ้มตะลุมบอน
พวกประตูครั่นครื้นลากปืนใหญ่ ยิงออกไปตายกลิ้งริมสิงขร
บาทหลวงเห็นโยธาพลากร ดูย่อหย่อนตายกลาดดาษดา
เร่งพหลพลรบสมทบทัพ มาคั่งคับพลหมื่นยิงปืนผา
พวกเข้าไปในปราการชานชลา ชาวพาราแทงยับทั้งจับเป็น
พวกเสนาพาไปขังไว้ยังคุก แล้วยกรุกออกไปตั้งทั้งดั้งเขน
ระดมยิงปืนไปตายระเนน บาทหลวงเกณฑ์พลรบสมทบไป
ฝ่ายพระมิ่งมังคลาทรงม้าผ่าน เร่งทหารออกประตูดูไสว
พฤฒาเฒ่าขี่คานหามออกตามไป ทั้งโคมไฟแลสว่างดั่งกลางวัน
บาทหลวงเห็นมังคลาแกด่าโผง อ้ายคนโกงจับฆ่าให้อาสัญ
ชาติจระเข้เนรคุณได้วุ่นกัน ไม่ผิดพันธุ์ชาติมะเดื่อเองเหลือดี
เหมือนกับอีวัณฬาอีบ้าผัว ไปเมามัวนับถือเป็นฤๅษี
มึงก็ชาติพาลาคนกาลี นับถืออีแขกขี้ข้าอ้ายบ้ากาม
เสียแรงกูสู้บำรุงผดุงไว้ ครั้นโตใหญ่กลับระยำอ้ายซำสาม
ทั้งล้างชาติศาสนาอ้ายบ้ากาม มึงคงงามแล้วคราวนี้เห็นดีกู
อย่าว่าแต่มึงได้ครองกำพลเพชร ให้อีกเจ็ดพระนครคงอ่อนหู
กูจะหักก้ามเคี้ยวเหมือนเปี้ยวปู พระเยซูจะคอยซ้ำร่ำเอามึง
พระมังคลาว่าเจ้าคุณการุญแท้ มาตั้งแต่โกโรโมโหหึง
เราก็ใช่คนพาลสันดานดึง ไม่เหมือนซึ่งถ้อยคำท่านรำพัน ฯ
๏ ฝ่ายท่านครูผู้เฒ่าเอาดอกไม้ มาเสกให้เป็นนกบินผกผัน
ส่งสำเนียงเสียงเพราะเสนาะครัน แต่ตัวนั้นกระจิ๋วหริวเท่านิ้วมือ
เสียงเป็นกังวานดีดั่งปี่แก้ว จะเจื้อยแจ้วสกุณินก็บินปรื๋อ
ไปร่อนร้องคอยจะจิกปีกกระพือ พวกที่ถือหลาวแหลนต่างแหงนฟัง ฯ
๏ ฝ่ายบาทหลวงยืนดูอยู่หน้ารถ ได้ปรากฏเสียงสัตว์ประหวัดหวัง
เที่ยวแหงนดูหูตรับสดับฟัง สำเนียงดังเพราะพ้องก้องกังวาน
นกก็ร้องเวียนวงอยู่ตรงหน้า ตามภาษาเสียงเอกวิเวกหวาน
ผิดวิหคนกป่าดูอาการ ร้องมานานบินเงื่องดูเชื่องคน
หรือจะเป็นกายสิทธิ์ฤทธิเวท สำแดงเหตุให้ประจักษ์เกิดมรรคผล
หรือจะเป็นปักษาผ้าพยนต์ แกเรียกคนให้เอาไม้มาไล่ตี
พอขาดคำสกุณีตีเอาปาก จิกกระชากเอาที่ลิ้นแล้วบินหนี
ราวกะคนปากบอนต้อนตบตี แกหลบหนีเข้าในรถระทดใจ
มาแพ้รู้ผู้วิเศษสังเกตผิด ให้เจ็บจิตเหมือนใครเชือดให้เลือดไหล
อายกะอ้ายผู้ทำระกำใจ แกจึงไล่ทัพหน้าเข้าราวี
ระดมปืนครื้นครั่นควันตลบ ให้สมทบแขกชวากะลาสี
ข้างฝ่ายพวกเพชรกำพลล้วนคนดี ยกเข้าตีฟาดฟันประจัญบาน
ที่แคล้วคลาดสาตราล้วนกล้าแข็ง ไล่ฟันแทงพวกพหลพลทหาร
อาวุธสั้นฟันฝ่าเป็นหน้ากระดาน แขกชำนาญรำกริชคิดจะแทง
ต่างป้องกันหันเหียนแล้วเปลี่ยนท่า กล้าต่อกล้ารบกันด้วยขันแข็ง
พวกคนธรรพ์ถือวิชาทั้งร่าแรง เข้าต่อแย้งมิได้ย่นทั้งทนคง
ทหารแขกเหลือกำลังจะตั้งมั่น พวกคนธรรพ์ไล่กระจุยเป็นผุยผง
บาทหลวงถอยเข้าค่ายดังใจจง ให้ยกธงหย่าทัพขับนิกร ฯ
๏ ฝ่ายองค์พระมังคลาพฤฒาเฒ่า ให้คนป่าวร้องทหารชาญสมร
จงรอรั้งตั้งพหลพลนิกร เข้านครหยุดยั้งค่อยรั้งรา
เวลานี้เล่าก็ควรจวนจะรุ่ง จะรบพุ่งไม่สนัดขัดนักหนา
พลางต้อนพลเข้าในค่ายชายชลา ให้รักษามั่นไว้ในกำแพง ฯ
๏ ฝ่ายองค์พระมังคลานราราช พร้อมอำมาตย์พลทหารชาญกำแหง
กับท่านครูผู้ประสิทธิ์ฤทธิแรง ทุกตำแหน่งเฝ้ากลาดดาษดา
ปางพระองค์ผู้ดำรงบุรีรัตน์ โองการตรัสการศึกแล้วปรึกษา
ว่าทางบกเราก็มั่นกันพารา แต่ทางท่าชลธีไม่มีใคร
จะกำจัดศัตรูหมู่มิจฉา ขุนเสนาใครจะเห็นเป็นไฉน
ข้างทางเรือขัดสนเป็นจนใจ ออกไม่ได้ยากสุดมันอุดทาง
เพราะไม่มีเรืออ้อมเข้าล้อมหลัง มันจึงตั้งได้ถนัดไม่ขัดขวาง
พระปรึกษานายมูลพวกขุนนาง ไม่เห็นทางขัดสนเป็นจนใจ ฯ
๏ ฝ่ายท่านครูผู้เป็นพราหมณ์นามสุทัต แกรู้ชัดทูลแจ้งแถลงไข
เหมือนพระองค์ทรงสุบินว่าเกิดไฟ จะต้องไปทูลพระองค์พงศ์ประยูร
มาดับเข็ญเห็นจะราบช่วยปราบศึก คงสมนึกขอพระปิ่นบดินทร์สูร
ส่งหนังสือสารภาพไปกราบทูล โดยเค้ามูลงอนง้อขอขมา ฯ
๏ ฝ่ายพระจอมจักรพงษ์ดำรงราชย์ ตรัสประภาษไปพลันด้วยหรรษา
เราขอบใจท่านสยามพราหมณ์พฤฒา ช่วยตรึกตราสมนึกเหมือนตรึกตรอง
พระตรัสสั่งผู้ฉลาดที่อาจหาญ ให้นำสารไปประมูลทูลฉลอง
ในเบื้องบาทพระเจ้าอาฝ่าละออง กับทั้งสองเชษฐาได้ปรานี
เอาม้าเร็วว่องไวรีบไปบก ตามวิตกหมายมุ่งไปกรุงศรี
รมจักรนคราถึงธานี ทูลคดีขอเรือใบไปลังกา
แล้วรีบไปถวายสารกรุงผลึก ว่าเกิดศึกเข้มแข็งแรงนักหนา
พวกม้าใช้พร้อมมูลแล้วทูลลา ตัดออกมานอกทุ่งพอรุ่งราง
สิบห้าวันบรรลุถึงรมจักร เข้าหยุดพักอยู่ที่หน้าศาลาขวาง
พวกรักษาขอบเขตประเทศทาง นั่งอยู่กลางศาลาแล้วว่าไป
เราขอถามพวกบุรุษที่หยุดม้า ท่านจะมาที่นี่หรือที่ไหน
พวกกำพลเปรมปรีดิ์ด้วยดีใจ ตรงเข้าไปเล่าแถลงแจ้งคดี
ข้าพเจ้าอยู่ตำบลกำพลเพชร มาพร้อมเสร็จโดยบุราณถือสารศรี
ขององค์พระมังคลาเจ้าธานี เฝ้าที่นี่แล้วจะไปในลังกา
ขุนด่านฟังสั่งเสมียนให้เขียนบอก ผูกม้าหมอกรีบไปไวไวหวา
นำเอาท่านราชทูตไปพูดจา แก่เสนาผู้กำกับได้กราบทูล
แล้วพาทูตเข้าไปในนิเวศน์ พอทรงเดชธิบดินทร์ปิ่นไอศูรย์
เสด็จออกแท่นสุวรรณอันจำรูญ เสนาทูลบอกเรื่องเมืองกำพล
ฝ่ายพระองค์ผู้ดำรงรมจักร สงสัยนักทรงแคลงแห่งนุสนธิ์
หรือจะมาท่าไรเป็นไกกล ฟังยุบลให้กระจ่างทางบุราณ
ไปรับมาในวังฟังมันพูด ใครเป็นทูตจำถือหนังสือสาร
แต่มันแตกจากลังกาไปช้านาน อยู่ถิ่นฐานเมืองใดพึ่งได้ยิน
พระสงสัยใคร่แจ้งแห่งระหัส โองการตรัสโดยในพระทัยถวิล
ไปรับทูตเข้ามาในธานินทร์ พร้อมกันสิ้นแล้วให้อ่านสารสารา ฯ
๏ เจริญลักษณ์อักษรสุนทรสาร เขียนใส่ลานทองประจำคำเลขา
ขอบังคมสมเด็จพระเจ้าอา ให้ทราบฝ่าบาทมูลทูลละออง
เพราะคบคนเป็นพาลสันดานชั่ว จึ่งพาตัวปี้ป่นต้องหม่นหมอง
ขอประทานโทษาฝ่าละออง ที่ขุ่นข้องมาแต่หลังตั้งแต่เดิม
ได้รบพุ่งมุ่งหมายมาหลายครั้ง มิได้ยั้งตรองตรึกจึ่งฮึกเหิม
ทำเคืองขัดพระอัชฌามาแต่เดิม ตั้งแต่เริ่มแรกบำรุงกรุงลังกา
จงงดโทษโปรดปรานประทานเกล้า จะมาเฝ้าศึกประชิดติดหนักหนา
ขอบารมีทูลกระหม่อมจอมประชา เสด็จมาช่วยกำราบปราบอรินทร์ ฯ
๏ พอจบสารพระผู้ผ่านรมจักร เสียดายศักดิ์นึกในพระทัยถวิล
ม้นก็หลานในไส้ใช่ไพริน ครั้นจะผินหลังให้ก็ไม่ดี
เขาก็ยอมงอนง้อมาขอโทษ จะถือโกรธพูดไปเหมือนใส่สี
เป็นผู้ใหญ่ใครเขารู้ดูไม่ดี ก็ควรที่จะบำรุงกรุงกำพล
ให้สืบสุริย์วงศ์พระทรงภพ ขจรจบลือแจ้งทุกแห่งหน
พระตรัสสั่งเสนีเตรียมรี้พล ที่นั่งต้นกำปั่นหงส์อลงกรณ์
ทั้งเรือรบเรือไล่ให้หลายร้อย เรือใช้สอยกับทหารชาญสมร
เครื่องอาวุธยุทธนาพลากร เป็นการร้อนเร่งรัดไปจัดเรือ
แล้วสั่งให้เลี้ยงคนกำพลเพชร ทั้งบำเหน็จให้ทุกคนจนล้นเหลือ
อีกเงินทองของประทานให้จานเจือ ทั้งหมวกเสื้อหลายอย่างเป็นรางวัล
ประทานเสร็จพระเสด็จยุรยาตร ขึ้นจากอาสน์พรรณรายแล้วผายผัน
เข้าข้างในปรางค์ทองห้องสุวรรณ พร้อมกำนัลมเหสีชลีกร
พระตรัสเล่าสององค์อนงค์นาฏ ตามเรื่องราชสารไปให้สมร
ฟังถ้อยคำมังคลามาว่าวอน ให้เราจรไปช่วยรับทัพทมิฬ
บาทหลวงเฒ่าเจ้าเล่ห์เป็นขบถ มันคิดคดทำศึกนึกถวิล
กลับไปเป็นศัตรูตีบูรินทร์ จะชิงถิ่นฐานที่บุรีเดิม
มางอนง้อขอให้ยกไปช่วย เหมือนคนป่วยข้าศึกมันฮึกเหิม
จำจะต้องไปช่วยตีบุรีเดิม ช่วยเพิ่มเติมโยธาพลาพล ฯ
๏ ฝ่ายองค์พระมเหสีชุลีหัตถ์ แล้วทูลทัดเรื่องความตามนุสนธิ์
กลัวแต่เห็นยังจะเป็นในไกกล บาทหลวงคนนี้อุบายหลายประการ
พระทรงฟังจึงว่าสังฆราชแตก ไปคบแขกมาทำร้ายหลายสถาน
ในหนังสือก็ให้สัตย์ปฏิญาณ ที่จะมารยาไปเห็นไม่มี
พระตรัสพลางทางลุกขึ้นจากอาสน์ ไปเฝ้าบาทบงกชบทศรี
ทูลแถลงแจ้งความตามคดี ในสารศรีของฝรั่งมังคลา ฯ
๏ ท้าวทศวงศ์ทรงฟังว่าครั้งนี้ เห็นจะดีกันหมดโอรสา
จะได้สืบวงศ์กษัตริย์ขัตติยา พ่อเห็นว่าควรจะต้องไปป้องกัน
ฝ่ายองค์พระอัยกีแกตีอก ตาอย่างกพูดเพ้อละเมอฝัน
เมื่อครั้งก่อนมันต้อนไปตามกัน ขังไว้ชั้นเชิงชลาเมืองป่าตาล
นี่หากว่าแม่รำภาวัณฬาราช มาพิฆาตมันจึงไปไกลสถาน
หาไม่จักตายดิ้นจนสิ้นปราณ ทั้งลูกหลานมิได้เหลือในเชื้อวงศ์
ตามันโง่เต็มประดาแล้วอย่าพูด มันจะปูดภายหน้าพ่ออย่าหลง
อันปัญญาตาเฒ่าเหมือนเข้ากรง แกมันหลงแต่อีสาวเที่ยวเคล้าคลึง
พ่อจะไปแล้วจงจำเอาคำแม่ ไปอยู่แต่ไกลไกลอย่าให้ถึง
สืบเรื่องราวเข้าไปอย่าให้อึง ได้ทีจึงรบเร้าคิดเอาชัย
แม้นไม่สมปรารถนาแล้วล่ากลับ มันยากยับช่างหัวมันอย่าหวั่นไหว
ถึงลูกหลานว่านเครือเชื่อมันไย ไปพอให้ถึงถิ่นกันนินทา
ท้าวทศวงศ์ทรงฟังมเหสี ว่ายายนี้พูดเพ้อเจ้อนักหนา
ชะนางพวกแม่ทัพไปจับปลา มาใส่คาย่างแล้วให้แมวกิน
พ่ออย่าเชื่อยายเฒ่าเจ้าโทโส แกโกโรดีแต่หึงอย่าพึงถวิล
จะเสียชื่อเสียงไปในแผ่นดิน ให้เขาหมิ่นประมาทเป็นชาติชาย
นางพระยาว่าข้าเกลียดขี้เกียจกล่าว จะยืดยาวขายหูไม่รู้หาย
พลางอวยพรโพยภัยอย่าใกล้กราย ดั่งนารายณ์อานุภาพไปปราบมาร
ทั้งสององค์อวยสวัสดิ์พิพัฒน์ผล กับพวกพลที่จะไปไกลสถาน
อย่าขัดขวางทางจะไปให้สำราญ ทั้งทหารรี้พลบนเภตรา ฯ
๏ พระรับพรสองพระองค์ดำรงภพ แล้วนอบนบบังคมก้มเกศา
อภิวาทบาทมูลแล้วทูลลา กษัตราสององค์อยู่จงดี
ขอฝากองค์นงลักษณ์อัคเรศ ทั้งแก้วเกศกัลยารำภาสะหรี
กับลูกเต้าเหล่าอาณาประชาชี พระภูมีโปรดว่าบัญชาการ
แล้วทูลลามาปรางค์สองนางนาฏ สถิตอาสน์รจนามุกดาหาร
ดำรัสสั่งสองสุดายุพาพาล แม้นเกิดการเคืองขุ่นถึงวุ่นวาย
พี่จะให้คนถือหนังสือสาร เยาวมาลย์ให้พี่พราหมณ์สามสหาย
เขายกหนุนตามไปทั้งไพร่นาย กับโฉมฉายรำภาพงางอน
พระสั่งพลางทางเสด็จเข้าห้องสรง สำอางองค์เรืองจำรัสประภัสสร
ฝ่ายเสนาข้าเฝ้าเหล่านิกร บ้างก็ถอนสายสมอขันช่อใบ
เรือที่นั่งบัลลังก์หงส์ปักธงตาด พวกอำมาตย์นั่งเคียงเรียงไสว
ที่นั่งรองเรือครุฑวุฒิไกร มีธงชัยปักประจำเป็นสำคัญ
ทั้งเรือแห่เรือทหารชำนาญรบ เกณฑ์สมทบทุกตำแหน่งล้วนแข็งขัน
มาเตรียมเสร็จดาษดื่นนับหมื่นพัน คอยทรงธรรม์เจ้าแผ่นดินปิ่นประชา
๏ ฝ่ายพระศรีสุวรรณวงศ์พงศ์กษัตริย์ พระรีบรัดแต่งองค์ทรงภูษา
จับพระแสงเนาวรัตน์อัษฎา เสร็จออกหน้าพระที่นั่งบัลลังก์ทอง
พระญาติวงศ์องค์มิ่งมเหสี รำภาสะหรีเกษรามาทั้งสอง
เขยสะใภ้พวกประยูรทูลละออง มาแซ่ซ้องพร้อมพรักตำหนักแพ
คอยส่งท้าวเจ้าบุรินทร์ปิ่นกษัตริย์ มานั่งอัดเรียงรายชายกระแส
จวนเวลาเป่าประดังทั้งสังข์แตร กระบวนแห่นำเสด็จจากเขตคัน
ท้าวทศวงศ์ทรงราชยานรัตน์ จอมกษัตริย์ตามเสด็จจากเขตขัณฑ์
พระมาตุรงค์ทรงวอจรจรัล ตามเขยขวัญเสด็จไปในกระบวน
มาถึงที่พร้อมพรักตำหนักน้ำ ตำรวจนำไปถึงท่าหน้าฉนวน
กรมแสงถือเสน่าทั้งง้าวทวน โดยกระบวนยาตราพลากร
ถึงประทับกับเกยเลยลีลาศ สมเด็จนาฏอัยกีศรีสมร
ลงจากพระที่นั่งอลังกรณ์ บทจรตามกษัตริย์ภัสดา ฯ
๏ ฝ่ายพระศรีสุวรรณวงศ์ดำรงราชย์ ยุรยาตรมาบังคมก้มเกศา
ศิโรราบกราบประนมบังคมลา พระกฤษณาตรีพลำสามพระองค์
สองกษัตริย์อวยพรถาวรสวัสดิ์ จงพิพัฒน์ไพบูลย์ประยูรหงส์
ปราบศัตรูให้กระจายทำลายลง ได้เหมือนองค์พระนารายณ์ไวยกูณฐ์
พวกอรินทร์ถิ่นประเทศเขตมิจฉา ให้อัปราทั่วไปทั้งไอศูรย์
พอได้ฤกษ์โหรประนมบังคมทูล พวกประยูรพฤฒาเฒ่าคลานเข้าไป
ถวายสังข์ทักขิณามหาผล พุทธมนต์วารินกระสินธุ์ใส
แล้วเป่าสังข์กึกก้องลั่นฆ้องชัย บังคมไทเสร็จตรงมาลงเรือ
ให้โห่ครื้นปืนสัญญาโกลาลั่น ออกกำปั่นคลี่ใบใส่หางเสือ
ได้ลมล่องต้องท้ายพวกนายเรือ คัดหางเสือออกจากอ่าวเจ้าพระยา ฯ
๏ ตามกันเรื่อยเฉื่อยฉ่ำออกน้ำเขียว คลื่นเป็นเกลียวชมสัตว์ฝูงมัจฉา
พวกกุเราเหล่ากระโห้แลโลมา ฝูงพิมพาพากันว่ายในสายชล
พวกฉนากล้วนฉนากไม่จากคู่ เป็นหมู่หมู่ว่ายแซงทุกแห่งหน
ฝูงทุกังมังกงเที่ยววงวน ในสาชลมากมายมีหลายพรรณ
ฝูงฉลามล้วนฉลามตามเป็นหมู่ ไม่ห่างคู่ว่ายเวียนดูเหียนหัน
ตะเพียนทองล่องน้ำไปตามกัน ราหูหันหันเหียนเวียนเป็นวง
ฝูงเหราร่ารายขึ้นว่ายกลาด บ้างดำฟาดกินเหยื่อไม่เหลือหลง
ฝูงปลาวาฬพ่นชลเป็นวนวง แล้วดำลงฟาดหางกลางสินธู
ฝูงม้าน้ำทำท่าดังม้าเผ่น ขึ้นโลดเต้นยกหางทั้งกางหู
ฝูงช้างน้ำดำด้นบ้างพ่นฟู ทั้งเงือกงูลอยล่องท้องทะเล
อีกกริวกราวเต่ากระว่ายคละเคล้า เป็นเหล่าเหล่าคลื่นป่วนซัดหวนเห
จะพรรณนาว่าไปในทะเล เหลือคะเนมิใช่น้อยนับร้อยพัน ฯ
๏ พระสุริยงลงลับพยับฟ้า ดวงดาราจันทร์กระจ่างกลางสวรรค์
พวกต้นหนคนสำหรับทั้งกัปตัน เอาเข็มนั้นตั้งจำเพาะเกาะลังกา
ไม่ขัดข้องล่องแล่นแสนเป็นสุข เข้าห้องขลุกกินแต่เหล้าเมานักหนา
ขึ้นสองชั้นตีกรับขับเสภา พวกกัญชากัดอ้อยอร่อยใจ
แต่องค์พระกฤษณาไม่ผาสุก ระทมทุกข์เต็มประดาน้ำตาไหล
คิดถึงนุชสุดที่รักให้หนักใจ ถอนฤทัยหวนคะนึงถึงยุพิน
ตรีพลำก็ยิ่งซ้ำแสนเทวศ ถึงดวงเนตรอัมพวันกระสันถวิล
ป่านนี้แก้วกัลยาจะราคิน จะโดยดิ้นหาพี่ทุกวี่วัน
โอ้น้องแก้วแววเนตรของเชษฐา เมื่อจากมาน้องวิโยคทั้งโศกศัลย์
มิใช่กิจบิตุรงค์พระทรงธรรม์ ไม่จากขวัญนุชเจ้าลำเพาพาล
มิรบพุ่งยุ่งยิ่งจะนิ่งเสีย อยู่กับเมียเป็นสุขสนุกสนาน
นอนเสียให้สุโขมโหฬาร ใครจ้างวานก็ไม่ไปให้ไกลรัง
มีเมียสาวมีข้าวกินไม่ดิ้นโลด อยู่เป็นโสดตามสบายเหมือนใจหวัง
ใครจะว่าเราแกะแทะข้าวตัง เฉยเสียมั่งช่างใครทำไมเรา
เธอครวญคร่ำร่ำไรไห้สะอื้น จนดึกดื่นร้อนฤทัยดั่งไฟเผา
แสนวิโยคโศกศัลย์ไม่บรรเทา แล้วลุกเข้าไปนั่งชิดพระกฤษณา
ถอนใจใหญ่เหหวนรัญจวนจิต แล้วสะกิดเพลาพลางทางปรึกษา
ว่าน้องนี้ไม่สบายหลายเวลา ที่โรคาพระจะเห็นเป็นอย่างไร
กฤษณาว่าโรคของพระน้องรัก พี่ประจักษ์มั่นคงไม่สงสัย
ถึงโรคพี่น้องเล่าก็เข้าใจ เป็นวิสัยพวกที่มาตำราเดียว
นี่แลน้องตรองไปไม่ตลอด เหมือนตาบอดมืดแท้จะแลเหลียว
เพราะไม่เห็นถิ่นวิถีเช่นนี้เจียว ให้เปล่าเปลี่ยวฟั่นเฟือนเหมือนกับเรา
จะผ่อนผันฉันใดเห็นไม่โปรด จะเกิดโทษวุ่นวายต้องอายเขา
ทนไปเถิดการทัพสำหรับเรา พี่กับเจ้าไม่พ้นอย่าบ่นเลย
พลางปรึกษามาในลำเรือกำปั่น จนพระจันทร์ลับฟ้าเจ้าข้าเอ๋ย
ไม่มีสุขทุกข์ในใจไม่เสบย เรือก็เลยแล่นมาในสาคร ฯ
๏ อโณทัยไขแสงแจ้งกระจ่าง ส่องสว่างแจ่มจำรัสประภัสสร
โกกิลากากินเที่ยวบินจร ปักษาร่อนร้องเรียกกันเพรียกรัง
แต่แล่นล่องมาในท้องมหาสมุทร มิได้หยุดรีบไปดั่งใจหวัง
พอเดือนหนึ่งถึงสิงหลข้ามวนวัง ไม่รอรั้งทอดท่าหน้าบุรินทร์ ฯ
๏ จะกล่าวฝ่ายนายด่านลังกาเกาะ ให้เรือเสาะตระเวนไปในกระสินธุ์
คอยระวังศัตรูหมู่ไพริน ตามแถวถิ่นเกาะแก่งตำแหน่งทาง
พอแลเห็นกำปั่นสุวรรณหงส์ แลดูธงถนัดไม่ขัดขวาง
แวะเข้าเฝ้าเจ้านครเหมือนก่อนปาง พวกขุนนางรู้จักร้องทักทาย ฯ
๏ ฝ่ายไทท้าวเจ้าบุรีรมจักร ปราศรัยทักพวกพหลพลทั้งหลาย
ว่าบ้านเมืองค่อยเป็นสุขสนุกสบาย ทั้งไพร่นายทั่วจังหวัดปัถพี
กองตระเวนได้ฟังรับสั่งถาม จึงทูลความแล้วประณตบทศรี
ในเขตแคว้นแดนจังหวัดปัถพี มิได้มีราษฎรจะร้อนรน
อยู่ทำมาหากินในถิ่นฐาน ค่อยสำราญวัฒนาสถาผล
ทั่วประเทศเขตแคว้นแดนมณฑล ในสิงหลมั่งคั่งทั้งแผ่นดิน
ครั้นทูลเรื่องเสร็จสรรพกลับมาด่าน แจ้งอาการกับพระยาท่ากระสินธุ์
ขุนนางรู้รีบไปในบุรินทร์ ทูลพระปิ่นนคเรศนิเวศน์วัง ฯ
๏ ป่างพระสุดสาครบวรนาถ สั่งอำมาตย์โยธาทั้งหน้าหลัง
รถสุวรรณพรรณรายพระฉายบัง ทั้งที่นั่งราชยานพุดตานทอง
รีบลงไปคั่งคับรับเสด็จ กระบวนเสร็จรวมกันถึงพันสอง
พระเสด็จทรงม้าเหลืองผูกเครื่องทอง ยกเป็นกองนำพลสกลไกร
พอถึงด่านธารท่าชลาสินธุ์ หน่อนรินทร์เจ้าลังกาอัชฌาสัย
เสด็จลงหลังพระยาอาชาไนย ก็ตรงไปเรือกำปั่นด้วยทันที
ฝ่ายพระจอมอิศยมรมจักร เห็นหลานรักมาประณตบทศรี
ประภาษถามทั้งจังหวัดปัถพี อยู่เปรมปรีดิ์ทั้งอาณาประชาชน
เรือลูกค้ามาขายหลายภาษา ยังไปมาในจังหวัดหรือขัดสน
ทำนาไร่ในประเทศเขตมณฑล ทั้งฟ้าฝนตกงามหรือทรามไป
ทั้งสามพระนักสิทธ์สถิตสถาน ยังสำราญหรือว่าเห็นเป็นไฉน
สุดสาครทูลพลันด้วยทันใด ทั้งพลไพร่ปรีดาสถาวร
พระนักสิทธ์สามองค์ทรงสวัสดิ์ ไม่ข้องขัดภิญโญสโมสร
ทั้งลูกค้ามาทั่วทุกนคร ไม่เดือดร้อนมั่งคั่งทั้งบุรินทร์ ฯ
๏ ฝ่ายพระศรีสุวรรณวงศ์ดำรงราชย์ บรมนาถถามในพระทัยถวิล
เห็นบริบูรณ์มั่งคั่งทั้งแผ่นดิน พระทราบสิ้นแล้วดำรัสแก่นัดดา
ว่าบัดนี้มังคลานราราช กับสังฆราชรบพุ่งยุ่งนักหนา
ใช้พวกทูตให้มาง้อขอขมา บอกให้อากับเจ้าด้วยไปช่วยกัน
กับสินสมุทรวุฒิไกรให้ไปด้วย แม้นมิช่วยดับร้อนช่วยผ่อนผัน
แล้วเรียกทูตทูลยุบลกำพลพลัน มาอภิวันท์กราบก้มบังคมทูล
แล้วถวายสาราหน้าที่นั่ง พระตรัสสั่งมหาดไทยในไอศูรย์
ให้คลี่สารอ่านนำในคำทูล นเรนทร์สูรสองพระองค์เธอทรงฟัง ฯ
๏ ในเรื่องสารมังคลานราราช บังคมบาทภูวไนยเหมือนใจหวัง
พระเชษฐาสุริย์วงศ์ดำรงวัง แต่ก่อนยังคบพาลสันดานดึง
ได้ผิดพลั้งครั้งใดพระได้โปรด ประทานโทษชอบผิดคิดไม่ถึง
พระช่วยชุบอุปถัมภ์เหมือนรำพึง ให้สมซึ่งอนุชาที่ว่าวอน ฯ
๏ พอจบเรื่องศุภสารอ่านถวาย คำภิปรายศุภลักษณ์ในอักษร
สองพระองค์ทรงปรึกษาที่ว่าวอน เป็นการร้อนจะไม่ไปก็ใช่ที
มันก็เป็นว่านเครือในเชื้อไข จะต้องไปช่วยสักพักไว้ศักดิ์ศรี
ครั้นจะนิ่งเฉยอยู่ดูไม่ดี เขาก็มีสารขอมาง้องอน
พ่อจะเห็นเป็นอย่างไรใจของหลาน จงกันการครหาอาจะสอน
เป็นผู้ใหญ่เฉยเชือนเหมือนหนึ่งงอน เป็นการร้อนจะมิไปก็ใช่ที ฯ
๏ สุดสาครบังคมบรมนาถ โปรดประภาษควรนักเป็นศักดิ์ศรี
จะมิไปใครเขารู้ดูไม่ดี เพราะเขาหนีร้อนรึงมาพึ่งเย็น
หลานจะไปตามเสด็จไม่เข็ดขาม เอาไว้นามไว้ผลให้คนเห็น
ที่เหนื่อยยากกรากกรำต้องจำเป็น เพราะเชื้อเช่นเนื้อไขในตระกูล
ครั้นทราบเสร็จเชิญเสด็จเข้าวังหลวง ทุกกระทรวงแห่ไปเข้าไอศูรย์
ประทับยังวังในอันไพบูลย์ ท้าวนางทูลเสาวคนธ์สุมณฑา
ว่าพระจอมรมจักรนัคเรศ นางแจ้งเหตุรีบพลันด้วยหรรษา
ไปรับองค์พงศ์เผ่าพระเจ้าอา เสด็จเข้ามาพร้อมพรั่งทั้งพระวงศ์
พระกฤษณาตรีพลำต่างคำรพ พลางนอบนบในตระกูลประยูรหงส์
พนักงานสารพัดจัดประจง ตั้งเครื่องทรงเครื่องเสวยทั้งเนยนม
พวกขับไม้มโหรีตีบัณเฑาะว์ สำเนียงเพราะตามอย่างปางประถม
สี่กษัตริย์นั่งเสวยทั้งเนยนม เครื่องขนมโอชาสารพัน
เสวยพลางทางปรึกษาบรรดาหลาน อาตรองการก็เห็นจริงทุกสิ่งสรรพ์
เปรียบเหมือนคนเจ็บป่วยต้องช่วยกัน รักษามันพอให้ปลอดรอดชีวัง
พระตรัสพลางทางสั่งให้หาทูต เข้ามาพูดไต่ถามตามประสงค์
ขุนเสนีอภิวาทบาทบงสุ์ ขอพระองค์โปรดปรานการจะไป
ถวายสารพระผู้ผ่านเมืองผลึก ด้วยการศึกเหลือล้นทนไม่ไหว
ฝ่ายพระศรีสุวรรณวงศ์ผู้ทรงชัย รับสั่งให้พวกฝรั่งเมืองลังกา
เอากำปั่นใช้ใบไปกับทูต จะได้พูดโดยจำนงส่งภาษา
ทั้งหกนายกราบถวายบังคมลา ลงเภตราไปผลึกตามตรึกตรอง
สิบห้าวันบรรลุถึงสถาน ถวายสารแล้วประมูลทูลฉลอง
พระจึ่งให้คลี่สารในลานทอง ซึ่งจำลองลายลักษณ์อักขรา ฯ
๏ ในเรื่องราวขอประนมบังคมบาท ภูวนาถทรงเดชพระเชษฐา
เมื่อก่อนได้ผิดพลั้งแต่หลังมา ให้เคืองฝ่าบาทบงสุ์พระทรงธรรม์
เพราะคบคนพาลาพาให้ชั่ว จนหมองมัวแทบชีวาจะอาสัญ
แล้วกลับเป็นศัตรูมาสู้กัน ในเขตคันร้อนเราทุกเช้าเย็น
ขอพระองค์ทรงเดชผู้เชษฐา โปรดได้มาระงับช่วยดับเข็ญ
เหมือนวารินใสสดรดให้เย็น น้องขอเป็นเกือกทองฉลองคุณ
ได้ผิดพลั้งครั้งใดจงได้โปรด ประทานโทษน้องนุชช่วยอุดหนุน
แม้นสิบไปเบื้องหน้าถ้าทารุณ ให้เคืองขุ่นจงประหารผลาญชีวา ฯ
๏ พอจบสารพระผู้ผ่านเมืองผลึก เธอตรองตรึกแจ้งคดีที่ปรึกษา
ใครจะเห็นอย่างไรใจเสนา เขาก็มาสารภาพว่าหลาบจำ
แม้นมิไปใครรู้จะดูหมิ่น ต้องละถิ่นไปช่วยชุบอุปถัมถ์
แล้วตรัสสั่งเสนีที่ประจำ ให้จัดลำเรือที่นั่งบัลลังก์พลัน
ทั้งเรือรบเรือไล่ให้หลายร้อย เครื่องใช้สอยรอกเชือกให้เลือกสรร
จัดล้าต้าต้นคนคนสำคัญ เรือสุบรรณเป็นที่นั่งบัลลังก์ทรง
ครั้นสั่งเสร็จพระเสด็จขึ้นจากอาสน์ ขุนอำมาตย์สั่งความตามประสงค์
จ่ายทหารชาวป้อมพวกล้อมวง เกณฑ์ให้ลงเรือที่นั่งตั้งบาญชี
ทหารรบหกหมื่นปืนปลายหอก เร่งหมายบอกไปให้ครบใครหลบหนี
ให้นายหมวดตรวจส่งลงบาญชี วันพรุ่งนี้เกณฑ์ตรงไปลงเรือ
ลำที่นั่งดั้งกันสักพันร้อย มาจอดคอยทอดไว้ทั้งใต้เหนือ
ขนเสบียงดิบสุกบรรทุกเรือ ทั้งข้าวเกลืออย่าให้ขาดราชการ ฯ
๏ ฝ่ายพระจอมธิบดินทร์ปิ่นผลึก เธอตรองตรึกยังสงสัยเสร็จไปศาล
ให้หาพวกทรงผีมามินาน จึงโองการให้คนทรงมาลงดู
แล้วเชิญท่านมารดาให้มาด้วย จะได้ช่วยบอกกล่าวให้เข้าหู
จะเท็จจริงอย่างไรจะใคร่รู้ เรียกให้ผู้คนทรงมาลงพลัน
จุดธูปเทียนบายศรีพลีศาล เชิญนางมารมาตุรงค์มาทรงฉัน
ปีศาจแว่วแจ้วดังกระทั่งกรรณ ลุกผลุนผลันเหลียวแลซะแงเป
เห็นธูปเทียนรุ่งเรืองเมืองผลึก ผีเสื้อนึกว่าร้อนเย็นเป็นไฉน
แล้วลุกขึ้นเผ่นโผนโจนลงไป ประเดี๋ยวใจก้องกังวานสะท้านดัง
เข้าคนทรงสั่นรัวกลอกหัวหู ให้หากูมาทำไมในใจหวัง
จะไต่ถามความอะไรเล่าให้ฟัง ลุกขึ้นนั่งกินหมูนั่งชูคอ
สินสมุทรจึงถามความประสงค์ มาตุรงค์เห็นอย่างไรไฉนหนอ
มังคลาสรรเสริญเจริญยอ ให้มาง้อรับผิดโดยจิตปอง
เชิญให้ลูกไปกำราบช่วยปราบศึก ที่ตื้นลึกจะเป็นกลหรือหม่นหมอง
อยากจะแจ้งความในน้ำใจปอง เชิญช่วยตรองในคดีเขามีมา ฯ
๏ นางปีศาจล่วงรู้เพราะหูผี แจ้งคดีเล่าแก่บุตรไม่มุสา
เมื่อเดือนก่อนกูเที่ยวไปในคงคา มันรบราฆ่าฟันกันบรรลัย
แต่เมืองด่านชานชลาริมท่าน้ำ เสียระยำปี้ป่นทนไม่ไหว
ความที่บอกมาจริงอย่ากริ่งใจ บาทหลวงได้ปากน้ำที่สำคัญ
เอ็งรีบยกไปกำราบช่วยปราบคึก คงสมนึกดับรอนช่วยผ่อนผัน
จะได้สืบสุริย์วงศ์ตามพงศ์พันธุ์ พี่น้องกันก็จะได้เห็นใจเรา
พอบอกเสร็จคนทรงที่ลงผี เอามือตีผางผางเข้ากลางเสา
ล้มนอนหงายกายสั่นอยู่เทาเทา เหมือนกินเหล้าลุกล้มไม่สมประดี ฯ
๏ ฝ่ายพระหน่อนฤเบศเกศกษัตริย์ ได้ความชัดแจ้งกระจ่างเพราะนางผี
แล้วตรัสสั่งพวกพหลพลมนตรี ว่าพรุ่งนี้เช้าตรู่กูจะไป
แล้วเสด็จขึ้นเข้าข้างในที่ไสยาสน์ ตรัสประภาษเล่าแจ้งแถลงไข
ฝ่ายโฉมยงองค์อรุณทูลพิไร พระจอมไปใครจะอยู่ดูบุรินทร์
ฉวยเกิดคึกฮึกหาญมาราญรบ จะหลีกหลบเห็นไม่ได้ดังใจถวิล
ใครจะช่วยรบสู้กู้แผ่นดิน น้องจะผินพักตราไปหาใคร
พระตรัสพลางทางว่าอย่าปรารภ จะสมทบทัพทุกแควไว้แก้ไข
แต่บรรดาเมืองขึ้นอย่าตื่นไป ไม่เป็นไรดอกนะเจ้าเยาวมาลย์
พระตรัสเสร็จแล้วเสด็จเข้าสู่ที่ แท่นมณีรจนามุกดาหาร
พวกเสนาสารวัตรเร่งจัดการ พร้อมทหารพลรบสมทบกัน
มาลอยลำกำกับรับเสด็จ ตระเตรียมเสร็จตามหมายพอไก่ขัน
ทหารปืนยืนสะพรั่งทั้งดั้งกัน คอยทรงธรรม์กรุงกษัตริย์ขัตติยา ฯ
๏ ฝ่ายพระจอมธิบดินทร์สินสมุทร พระทรงภุชพลิกฟื้นตื่นผวา
เข้าที่สรงทรงสหัสธารา ผลัดภูษาแย่งยกกระหนกใน
ฉลององค์ตาดแดงแสงระยับ ปั้นเหน่งทับมรกตดูสดใส
เหน็บพระแสงอาญาสิทธิ์ฤทธิไกร แล้วสวมใส่มาลาสง่างาม
เสด็จออกข้างหน้าเสนาพร้อม ประณตน้อมกรุงกษัตริย์ดำรัสถาม
พระโหราธิบดีทั้งชีพราหมณ์ ได้ฤกษ์ยามสักกี่บาทจะยาตรา
โหรคำนับจับยามตามสังเกต ว่าโมงเศษฤกษ์นี้ดีหนักหนา
ควรจะยกพยุหบาตรเสร็จยาตรา เสด็จมาหยุดยั้งฟังสำเนียง
พอได้ฤกษ์ตีฆ้องก้องสนั่น บันลือลั่นสังข์แตรเซ็งแซ่เสียง
เสด็จลงทรงรถพระกลดเคียง ตำรวจเรียงตาริ้วเป็นทิวไป
ออกจากวังลงยังฉนวนน้ำ ก็พร้อมลำกำปั่นเรียงเคียงไสว
เสด็จลงเรือเหราให้คลาไคล ล่องน้ำไปออกอ่าวเจ้าพระยา
ถึงน้ำเชียวชักใบขึ้นใส่รอก ทหารออกมายืนยิงปืนผา
ถ้วนยี่สิบสองนัดให้ยาตรา ข้ามมหาสาคโรชโลธร
เอาเข็มตั้งลังกาสุธาทวีป ให้เร่งรีบตัดละเมาะเกาะสิงขร
ได้ลมคล่องล่องมาในสาคร ไม่หยุดหย่อนตั้งแต่มาสิบห้าวัน
บรรลุถึงปากอ่าวพอเช้าตรู่ ให้ทอดอยู่ลดใบพอไก่ขัน
จึงหยุดรอแต่พอแจ้งแสงตะวัน แล้วพากันรีบไปในนคร
ทูลพระปิ่นรมจักรนัคเรศ ให้ทรงเดชทราบความตามอักษร
กับพระศรีอนุชาสุดสาคร ว่าเราจรมาอยู่ด่านชานบุรินทร์
ขุนเสนีประนมบังคมบาท ภูวนาถรับสั่งดั่งถวิล
เอาเรือบดรีบเข้าไปในบุรินทร์ จนถึงถิ่นเมืองด่านชานชลา
ขึ้นไปแจ้งราชการด่านปากน้ำ ท่านช่วยนำข่าวศึกไปปรึกษา
องค์พระจอมนครินทร์ปิ่นลังกา ให้ทราบฝ่าบาทบงสุ์พระทรงธรรม์
ว่าพระจอมธิบดินทร์สินสมุทร เสด็จหยุดอยู่ดอนรีบผ่อนผัน
เป็นการด่วนจวนนักหนาจะช้าวัน ไปให้ทันเวลาอย่าช้าที ฯ
๏ ฝ่ายขุนด่านเรียกหาพวกม้าใช้ พาท่านไปทูลประณตบทศรี
รีบเข้าไปในจังหวัดปัถพี ให้เสนีขึ้นม้าพากันไป ฯ
๏ จะกล่าวฝ่ายในลังกาอาณาจักร ให้ซ้อมซักทหารปืนยืนไสว
คอยพระจอมสินสมุทรวุฒิไกร มาเมื่อไรจะไปเปลื้องเมืองกำพล
พอตรัสเสร็จทูตาก็มาเฝ้า ทูลพระเจ้านครินทร์ปิ่นสิงหล
ว่าพระจอมนครินทร์ปิ่นสากล เธอยกพลมายังฝั่งชลา
ใช้ให้ข้ามาทูลมูลเหตุ จะโปรดเกศอย่างไรไฉนหนา
จะให้ขึ้นยับยั้งยังลังกา หรือจะช้าทีไปจะได้จร ฯ
๏ ฝ่ายพระศรีสุวรรณวงศ์ดำรงราชย์ ตรัสประภาษกับพระหลานชาญสมร
เราควรยกโยธาพลากร เป็นการร้อนช้าไปก็ไม่ดี
จึ่งตรัสกับเสนาที่มาเฝ้า ว่าออเจ้าไปประณตบทศรี
กลับไปทูลหลานเราเล่าคดี ว่าพรุ่งนี้เราจะไปในเภตรา
ขุนเสนีกราบก้มบังคมบาท รับพระราชโองการใส่เกศา
ประนมนอบหมอบกรานคลานออกมา ไปนาวากราบทูลมูลคดี
ฝ่ายพระจอมนครินทร์ปิ่นผลึก เธอตรองตรึกเรือใบทั้งไล่หนี
ทหารรบครบประจำทุกลำมี ทั้งหอกตรีแหลนหลาวและเกาทัณฑ์ ฯ
๏ จะกล่าวฝ่ายในพาราลังกาทวีป ต่างเร่งรีบเรียกพหลพลขันธ์
ทั้งต้นหนคนการชำนาญครัน ประจำมั่นมิให้ขาดราชการ
ปางพระจอมรมจักรนัคเรศ เฉลิมเกศกษัตรามหาศาล
ครั้นรุ่งสางรังสีรวีวาร ชวนพระหลานสรงชลสุคนธา
น้ำกุหลาบอาบองค์สรงกระสินธุ์ สุคนธ์กลิ่นหอมฟุ้งปรุงบุหงา
ทรงเครื่องต้นอย่างกษัตริย์ขัตติยา เสร็จออกมาพระโรงรัตน์ชัชวาล
ตำรวจแห่แตรสังข์สะพรั่งพร้อม พอพระจอมขัตติยามหาศาล
สองพระองค์ขึ้นทรงราชยาน จากสถานลงไปพักตำหนักแพ
พอฤกษ์ดีตีฆ้องก้องสนั่น เรือดั้งกันลอยรายชายกระแส
เสด็จจากชานพักตำหนักแพ กระทั่งแตรเป่าสังข์กังสดาล
เสด็จลงกำปั่นสุวรรณหงส์ ให้ชักธงแล่นเรียงเคียงขนาน
ล่องลงไปในวิถีทีธาร พอถึงด่านเมืองสมุทหยุดเภตรา
ประทับลำหน่อนรินทร์สินสมุทร พระทรงภุชเกษมสันต์ด้วยหรรษา
ต่างถวายอัญชลีด้วยปรีดา ทรงปรึกษาการณรงค์จะสงคราม
พอเสร็จเรื่องสั่งให้ชักใบแล่น ไปตามแผนที่เสร็จไม่เข็ดขาม
กำปั่นรบหมื่นเศษสังเกตตาม แล่นออกหลามในมหาสาคโร ฯ
๏ สามกษัตริย์ทัศนามัจฉาชาติ ขึ้นว่ายกลาดในสมุทรบ้างผุดโผ
ตัวเป็นปลาหน้าเป็นลิงเป็นสิงโต หน้าเป็นโคตัวเป็นปลาเท้าหน้ามี
ตัวเป็นช้างทางเป็นหอยลอยระกะ ตัวเป็นกระหน้าเป็นเนื้อเป็นเสือหมี
ตัวเป็นแพะเบื้องหางอย่างกุมภีล์ สัตว์ที่มีในสมุทรสุดรำพัน
เรือก็แล่นเลยมาในสาคเรศ ชมประเทศเกาะเกียนดูเหียนหัน
ราวกับเขียนช่างระบายลายพู่กัน เป็นเชิงชั้นช่องผาศิลาลาย
ทั้งปูหอยลอยเลื่อนอยู่เกลื่อนกลาด ระดาดาษในวารินกระสินธุ์สาย
ฝูงนกหกผกผาดชายหาดทราย ตะกุยตะกายถาบถาพาไปกิน
สามกษัตริย์ทัศนาปลาแลนก บ้างโผผกผุดว่ายสายกระสินธุ์
สุดจะร่ำพรรณนาในวาริน ไม่รู้สิ้นหลายอย่างต่างต่างพรรณ
พระสุริยงลงลับพยับฟ้า พระจันทราแจ่มกระจ่างทางสวรรค์
ตั้งแต่ใช้ใบมาสิบห้าวัน จากขอบคันนคเรศเขตลังกา ฯ
๏ จะกล่าวถึงสังฆราชพระบาทหลวง แกตีล่วงได้สมมาดปรารถนา
เข้าตั้งอยู่เมืองด่านชานชลา เรือไปมาเก็บเอาทั้งข้าวเกลือ
เป็นเสบียงเลี้ยงคนบนกำปั่น เรือรบนั้นกักไว้ทั้งใต้เหนือ
พวกไปมาค้าขายตายเป็นเบือ เห็นลำเรือน้อยใหญ่มันไล่เอา
ที่หลบลี้หนีปลอดรอดได้มั่ง มันแต่งตั้งกันเป็นโจรคอยปล้นเขา
ทั้งมั่งมีดีกว่าค้าสำเภา มันเก็บเอามิได้เหลือไว้เจือจาน ฯ
๏ ฝ่ายอีตาสังฆราชพระบาทหลวง คิดลุล่วงอิ่มเอมเกษมศานต์
เข้าตั้งมั่นอยู่ปากน้ำที่สำราญ แกคิดอ่านจะทำกลปล้นบุรี
แล้วแกเขียนหนังสือให้คนใช้ รีบเอาไปส่งให้มันว่าสารศรี
แล้วพูดจาล่อลวงดูท่วงที ไปเดี๋ยวนี้ให้กองทัพแล้วกลับมา
พวกคนใช้เรียกให้มารับสาร อย่านิ่งนานมารับไปไวไวหวา
พวกชาวเมืองออกจากค่ายรีบไคลคลา รับสารตราเข้าไปแจ้งแห่งกระทรวง ฯ
๏ ฝ่ายพระจอมนครินทร์ปิ่นกษัตริย์ โองการตรัสให้อ่านสารบาทหลวง
ฉีกผนึกอ่านความตามกระทรวง พระบาทหลวงจอมพลสกลไกร
ยกมาปราบศัตรูผู้ขบถ ที่คิดคดจะจับฆ่าไม่ปราศรัย
แม้นรักตัวกลัวชีวิตที่ผิดไป จงกลับใจเสียอย่าดื้ออย่าถือตัว
มิออกมาโดยดีจะกรีทัพ เข้าไปจับตัวมัดมาตัดหัว
ให้สมแค้นที่มึงทำให้ช้ำมัว กูล้อมรั้วไว้ทั้งเป็นเห็นหรือยัง ฯ
๏ พอจบเรื่องพระยิ่งเคืองพระทัยแค้น คงตอบแทนให้สมอารมณ์หวัง
อย่าตอบโต้โมหันธ์ดันทุรัง อุตส่าห์ตั้งมั่นไว้หน่อยคอยพระอา
แล้วพระองค์ตรัสถามพราหมณ์สุทัต จะข้องขัดอย่างไรไฉนหนา
เชิญท่านช่วยจับยามตามตำรา หรือไม่มาเป็นอย่างไรท่านใคร่ครวญ
พราหมณ์สุทัตรับสั่งตั้งจิตดี ตามคัมภีร์โดยระบอบคิดสอบสวน
เห็นเที่ยงแท้แน่ดังยังคำนวณ จึงประมวลทูลความตามตำรา
ศุกร์เป็นศรีดีแท้ไม่แปรผัน พุธกับจันทร์ร่วมราศีดีนักหนา
สามกษัตริย์สุริย์วงศ์คงจะมา ไม่เนิ่นช้าจะได้ข่าวในเก้าวัน
พระฟังคำโหรเฒ่าคอยเบาจิต เขาศักดิ์สิทธิ์ทายแม่นแสนขยัน
เราตั้งแข็งไว้อย่ากลัวช่างหัวมัน รักษาคันขอบเขตนิเวศน์เวียง
แต่หนังสือเขามาเคาะมาเยาะเย้ย เรานิ่งเฉยเสียไม่อยากเป็นปากเสียง
คิดตั้งมันกันไว้ในเชิงเวียง มาใกล้เคียงปืนยิงคอยทิ้งดิน ฯ
๏ จะกล่าวลำกำปั่นห้ากษัตริย์ แต่แล่นลัดมาในสายกระสินธุ์
พวกกำพลทูลความตามระบิล ข้าทั้งสิ้นขอขึ้นเกาะจะเสาะไป
นำเอาข่าวเข้าไปแจ้งแสดงอรรถ พระโปรดนัดไปให้แจ้งแถลงไข
ฝ่ายพระจอมสินสมุทรวุฒิไกร ให้เรือใช้ส่งเหล่าชาวกำพล
แล้วนัดวันสัญญาเวลาเสร็จ ในวันเจ็ดจะเข้าฝั่งสั่งพหล
ฝ่ายพวกเหล่าชาวเมืองเพชรกำพล พากันด้นไปตามเขาเข้านคร
ล้อมไปยังหลังค่ายดั่งใจหวัง ไปรอรั้งเฝ้าบพิตรอดิศร
ทูลแถลงแจ้งความสามนคร พระภูธรยกมาห้าพระองค์
คือพระจอมนครินทร์รมจักร พระลูกรักในประยูรสกูลหงส์
คือทรงฤทธิ์กฤษณานราพงศ์ กับเอกองค์ตรีพลำเขยสำคัญ
ทัพผลึกจอมนรินทร์สินสมุทร กับพระสุดสาครรีบผ่อนผัน
ยกพหลพลลังกาสิบห้าพัน แต่งกำปั่นรบมาช่วยราวี
มายับยั้งตั้งรายอยู่ชายเขา สั่งข้าเจ้ามาประณตบทศรี
อีกเจ็ดวันจะยกมาเข้าราวี ในบุรีทัพบกเร่งยกไป ฯ
๏ ฝ่ายพระจอมภูวดลกำพลเพชร ครั้นทราบเสร็จยินดีจะมีไหน
จึ่งตรัสชมว่าท่านครูเหมือนรู้ใน น้ำพระทัยกษัตราสารพัน
พระอิ่มเอมเปรมปรีดิ์เป็นที่ยิ่ง เห็นสมจริงสมจิตไม่ผิดผัน
ท่านยกโทษโปรดเกล้าเราทุกอัน พระคุณนั้นเหลือล้นคณนา
พระตรัสพลางทางสั่งทหารรบ ให้สมทบพวกละหมื่นทั้งปืนผา
พลง้าวหลาวโล่โตมรา เครื่องสาตราไว้สมทบให้ครบมือ
เชิญท่านครูผู้เป็นปราชญ์ฉลาดเวท การวิเศษในตำหรับเคยนับถือ
จงจัดแจงการวิชาไปหารือ เห็นสุดมือที่จะใช้คนไปมา
พฤฒาเฒ่าน้อมคำนับตามรับสั่ง แล้วถอยหลังไปถึงศาลอ่านคาถา
เขียนหนังสือแล้วก็พับประทับตรา อ่านคาถาให้เป็นนกวิหคบิน
ปล่อยไปลำกำปั่นสุวรรณหงส์ ปักษาตรงไประหว่างทางทักษิณ
ถึงกำปั่นลำทรงเรือหงส์บิน สกุณินร้องดังก้องกังวาน
จับที่เพลาเสากระโดงแล้วส่งเสียง ดังจำเรียงทุ้มเอกวิเวกหวาน
ฝ่ายพระจอมจักรพงศ์พร้อมวงศ์วาน คิดอ่านการจะณรงค์ในสงคราม
พอเหลือบเห็นสกุณินบินมาจับ ฟังกิตติศัพท์หลากพระทัยตรัสไต่ถาม
พวกเสนีทูลแถลงไม่แจ้งความ พลางลุกตามกันไปจนใกล้ตัว
สกุณินมิได้บินไปจากที่ เห็นเสนีเดินผงกนกยกหัว
เขาช่วยกันคั่งคับเข้าจับตัว พอเห็นทั่วมิทันนานเป็นสารตรา ฯ
๏ ฝ่ายพระจอมนคเรศเกศกษัตริย์ ได้ทราบอรรถทรงธรรมก็หรรษา
พระจึ่งให้คลี่สารอ่านสารา พระมังคลากราบก้มบังคมคัล
ขอบพระคุณกรุณาในข้าบาท ยังนับญาติเนื้อไขในหม่อมฉัน
ไว้ใยเยื่อสุริย์วงศ์ในพงศ์พันธุ์ พระคุณนั้นเหลือลบภพไตร
อีกเจ็ดวันเชิญพระองค์ดำรงภพ ตีตลบข้างมหาชลาไหล
หม่อมฉันจึงจะยกทัพบกไป ออกชิงชัยรับรองในสองยาม
พอจบสารพระผู้ผ่านรมจักร เป็นปิ่นปักโลกาภาษาสยาม
ให้ตระเตรียมจัตุรงค์จะสงคราม โดยที่ตามในจังหวัดเขานัดการ ฯ
๏ จะกล่าวฝ่ายสังฆราชพระบาทหลวง แกอิ่มทรวงอิ่มใจหลายสถาน
นึกนิยมสมใจเห็นได้การ จะรอนราญทัพทวีตีประดัง
เอาให้ได้ธานีบุรีรัตน์ จะคิดตัดเข้าข้างในดั่งใจหวัง
แกจึงเรียกเสนีมีกำลัง เข้ามาสั่งให้เที่ยวดูสืบรู้ทาง
เองแปลงกายให้เหมือนคนกำพลเพชร คิดลอดเล็ดดูให้ชัดที่ขัดขวาง
ไปคอยตัดเสบียงมันที่ย่านกลาง ยกไปทางหลังด่านชานบุรินทร์ ฯ
๏ ฝ่ายตำมะหงงเสนาที่กล้าหาญ มาจัดการพร้อมพรั่งดังถวิล
ให้แปลงตัวเสียเหมือนเหล่าชาวบุรินทร์ พร้อมกันสิ้นยกไปดั่งใจปอง ฯ
๏ จะกล่าวฝ่ายอิศโรท้าวโกสัย จึงจัดให้พวกพหลเร่งขนของ
เครื่องเสบียงเลี้ยงดูทุกหมู่กอง ทั้งข้าวของจัดให้ลงไปพลัน
บรรทุกเกวียนขนไปให้กองทัพ ผู้กำกับจัดแจงคนแข็งขัน
ถืออาวุธยุทธนาสารพัน ขุนนางนั้นขี่ม้านำหน้าพล
ออกจากเมืองรีบไปมิได้หยุด ให้เร่งรุดพร้อมพรั่งทั้งพหล
ออกทุ่งกว้างกลางย่านพ้นบ้านคน เป็นไพรสณฑ์ป่าไม่ริมชายดง
ฝ่ายพวกแขกบาทหลวงใช้ให้ไปซุ่ม เข้าแอบพุ่มพฤกษาป่าระหง
พอสุริยันเย็นอับพยับลง เห็นจัตุรงค์คุมเสบียงเดินเรียงราย
พอคล้อยหลังตั้งโห่ออกจากป่า เข้าฟันฝ่าตัดหลังเหมือนอย่างหมาย
ไล่ทิ่มแทงแข็งขันฟันกันตาย คนทั้งหลายไม่รู้ตัวเพราะมัวงง
คิดว่าพวกโยธามาแต่ด่าน พลางเรียกขานถามความตามประสงค์
มันไม่พูดว่ากระไรเที่ยวไล่วง บ้างก็ตรงเข้าแย่งทั้งแทงฟัน
พวกพหลวนวิ่งไปข้างหน้า จนถึงม้านายทัพจึ่งกลับผัน
รีบตลบหลังไปก็ไม่ทัน อ้ายแขกฟันล้มตายลงก่ายกอง
แย่งเอาเครื่องเสบียงเลี่ยงเข้าป่า มันมากกว่าเก็บเอาทั้งข้าวของ
ต่างตื่นแตกแยกย้ายไม่เป็นกอง เสนารองนายทัพกลับเข้าวัง
ไปกราบทูลมูลเหตุท้าวโกสัย เธอตกใจเรียกโยธาทั้งหน้าหลัง
พลางขึ้นม้ารีบออกไปนอกวัง พร้อมสะพรั่งเสนาพลากร
ยกพหลพลม้าดาระดาษ เสนามาตย์กับทหารชาญสมร
พลางรีบเร่งโยธาพลากร บทจรขับพระยาอาชาไนย
จุดคบเพลิงเริงแรงแสงสว่าง มาตามทางธงทิวปลิวไสว
พลม้าพลปืนถือฟืนไฟ เร่งกันไปตามทุ่งพลางมุ่งมอง
พวกพหลพลที่แตกเที่ยวแยกย้าย เห็นเจ้านายเข้าประมูลทูลฉลอง
แล้วนำทัพกลับไปดังใจปอง ไม่โห่ร้องสั่งให้เงียบเซียบสำเนียง ฯ
๏ จะกล่าวข้างแขกชวาที่มาปล้น เข้าไปค้นกันอยู่มากห้ามปากเสียง
ไม่พูดดังตั้งชุมนุมคุมเสบียง เช้าจะเลี่ยงลัดป่าพากันไป
พอเห็นแสงเพลิงสว่างมาทางเก่า ร้องเรียกเหล่าพลทั้งหมื่นยืนไสว
ถืออาวุธหลาวแหลนออกแน่นไป ทั้งนายไพร่พร้อมพรั่งตั้งกระบวน
ลากเอาเกวียนใส่เสบียงเรียงเป็นค่าย อ้ายนายใหญ่วิ่งกลมดังลมหวน
ออกสกัดราวีตีกระบวน ถือง้าวทวนกริชตรีตีประดา
ท้าวโกสัยไล่พหลพลทหาร ออกต่อต้านนับหมื่นยิงปืนผา
พลเสน่าหล่าวโล่โตมรา ดาษดารบรับทั้งทัพชัย
ยิงปืนผึงตึงตังประดังเสียง ก้องสำเนียงโกลาสุธาไหว
ถูกพวกแขกแตกตายกระจายไป เข้าลุยไล่แทงฟันประจัญบาน
ท้าวโกสัยขับพระยาม้าที่นั่ง ตีประดังชิงชัยไล่ทหาร
เข้าโอบอ้อมล้อมไว้เห็นได้การ สั่งทหารรวบรับให้จับเป็น ฯ
๏ ฝ่ายเสนีสี่นายไพร่ทั้งหลาย ต่างวุ่นวายเซ็งแซ่ต่างแลเห็น
เข้าโอบอ้อมล้อมไว้มิให้กระเด็น จะหนีเร้นออกทางไหนก็ไม่มี
ถ้าขืนรบกับเขาเราก็น้อย ครั้นจะถอยไม่มีทางหว่างวิถี
เราจะคิดฉันใดไฉนดี จะพ้นที่ความตายวายชีวา
จำจะต้องอ่อนน้อมยอมคำนับ กับแม่ทัพพอชีวังรอดสังขาร์
ใครจะเห็นเป็นอย่างไรจะได้พา กันเข้าหาแม่ทัพเหมือนดับไฟ
พวกเสนาว่าสุดแท้แต่นายท่าน จะผ่อนผันตามชอบอัชฌาสัย
สุดแต่รอดชีวันไม่บรรลัย ทั้งนายไพร่ยินยอมพร้อมทุกคน
เก็บอาวุธสาตราเอามามัด แล้วรีบรัดพร้อมพรั่งทั้งพหล
ตรงเข้าหาท้าวไทผู้นายพล แจ้งยุบลงอนง้อขอชีวัง ฯ
๏ ฝ่ายทรงฤทธิ์อิศโรท้าวโกสัย เธอถามไต่ความต้นแต่หนหลัง
จงให้การทุกสิ่งแต่จริงจัง ใครแต่งตั้งใช้เองมาคอยราวี
ตัดเสบียงปล้นของส่งกองทัพ จนแตกยับวุ่นวายกระจายหนี
ให้การไปเราจะนั่งฟังคดี สี่เสนีแจ้งความไปตามตรง
บาทหลวงใช้ข้าพเจ้าพวกเหล่านี้ ให้มาตีเอาให้ได้ดั่งใจประสงค์
แม้นมิได้สมหวังดั่งจำนง จะให้ลงโทษทัณฑ์ถึงบรรลัย
ฝ่ายไทท้าวแม่ทัพสดับอรรถ จึ่งให้จัดพวกเสนาอัชฌาสัย
จำตะโหงกมันหวาพาเอาไป จำไว้ในคุกก่อนจึงผ่อนปรน
แต่ตัวนายที่ประสงค์ทำกรงใส่ จะเอาไปรีบรัดจัดพหล
ท้าวโกสัยเร่งให้เดินดำเนินพล รีบไปจนรุ่งสางสว่างตา
พอถึงที่มังคลาเธอมาอยู่ บอกให้รู้ทูลไขไวไวหวา
ฝ่ายพระปิ่นนคเรศเกศประชา เสด็จมาต้อนรับคำนับพลาง
แล้วทูลถามว่าพระองค์ลงมานี้ ธุระมีในจังหวัดหรือขัดขวาง
ท้าวโกสัยเล่าแถลงแสดงพลาง เอาขุนนางแขกที่ใส่มาในกรง
ให้พระจอมมังคลานราราช จะพิฆาตตามในใจประสงค์
ป่างประจอมนครานราพงศ์ เสด็จตรงไปประทับในพลับพลา
กับท่านท้าวโกสัยในพระแท่น ให้เคืองแค้นในพระทัยจึ่งให้หา
พราหมณ์สุทัตผู้ประสิทธิ์วิทยา มีชงคาตรัสเล่าให้เข้าใจ
ว่าบาทหลวงคิดอุบายใช้ทหาร ไปรอนราญตัดทางหว่างไศล
ตีเสบียงฆ่าคนสกลไกร จนท้าวไทจับส่งใส่กรงพลัน
ว่าให้ตามแต่เราจะเอาโทษ อ้ายคนโฉดเฉโกพวกโมหันธ์
จะฆ่าเสียหรือจะให้ไว้ชีวัน ตามแต่ท่านจะดำริคิดตริตรอง ฯ
๏ พราหมณ์สุทัตฟังอรรถแล้วก้มกราบ ศิโรราบแล้วประมูลทูลฉลอง
จะฆ่าเสียเห็นไม่งามตามทำนอง จำจะต้องทำอุบายให้ตายใจ
จำจะปล่อยให้มันไปเป็นไส้ศึก คงสำนึกมั่นคงอย่าสงสัย
จงเกลี้ยกล่อมไว้ให้ดีมีน้ำใจ มันจะได้คนดีให้หนีมา
คงจะสิ้นกำลังสังฆราช ไหนจะอาจแข็งไปได้หนักหนา
ก็จะอ่อนใจลงคงระอา พวกที่กล้าก็จะน้อยถอยกำลัง ฯ
๏ ฝ่ายพระมิ่งมังคลานราราช ตรัสประภาษถอดเสนีจากที่ขัง
พระปราศรัยไต่ถามแต่ลำพัง เราก็ตั้งใจจะเลี้ยงเป็นเที่ยงธรรม์
ให้มียศหมดทั้งสี่เสนีนาถ ไม่อาฆาตขึ้งเคียดไม่เดียดฉันท์
ท่านมิได้ทำเองข่มเหงกัน เขาจัดสรรใช้มาให้ราวี
จงอาสาเราไปในกำปั่น คิดผ่อนผันเมื่อเข้ารบให้หลบหนี
เราจะเลี้ยงให้เป็นสุขทุกเสนี ตั้งเป็นที่เสนาใหญ่ให้ถาวร ฯ
๏ ฝ่ายสี่นายกราบก้มบังคมบาท ฟังประภาษบพิตรอดิศร
ขออาสากว่าชีวิตจะม้วยมรณ์ ตามสุนทรตรัสใช้ให้ได้การ
ฝ่ายพระจอมภพไกรเจ้าไอศวรรย์ ให้รางวัลสี่นายหลายสถาน
ทั้งเสื้อผ้าตามอย่างทางบุราณ กับทั้งส่านโพกหัวทุกตัวคน
ฝ่ายสี่นายกราบถวายบังคมเสร็จ ทำลอดเล็ดเดินแอบแฝงทุกแห่งหน
ค่อยเลียบฝั่งชลาริมสาชล มิให้คนสงสัยรีบไคลคลา
วิ่งเข้าค่ายสังฆราชพระบาทหลวง คนทั้งปวงพวกกันต่างหรรษา
พอบาทหลวงย่างเท้าก้าวออกมา พวกเสนาสี่นายเข้าไปพลัน
แกถามว่าเป็นกระไรอ้ายเหล่านี้ ขุนเสนีเล่าไปเมื่อไก่ขัน
ข้าพเจ้าตีตลบเข้ารบกัน ได้ฆ่าฟันกันตายลงก่ายกอง
แล้วเอาเกวียนเสบียงลำเลียงได้ พอจัดให้พวกพลรีบขนของ
ออกเดินตัดลัดป่ามาทั้งกอง เสียงโห่ร้องมาข้างหลังตั้งกระบวน
ท้าวโกสัยไพร่พลมาล้นหลาม รีบมาตามไล่กลมดังลมหวน
ทั้งปืนยาวแหลนหลาวทั้งง้าวทวน ตั้งกระบวนล้อมรอบเป็นขอบคัน
ยิงระดมสมทบรบไม่ไหว ที่บรรลัยอยู่ในป่าพนาสัณฑ์
เหลือกำลังที่จะรับกองทัพมัน ก็พากันแตกยับอัปรา
ข้าพเจ้าสี่คนจนความคิด พอมืดมิดแอบเข้าอยู่ในภูผา
ต่อมันเลิกกองทัพกลับพารา จึงหนีมาตามยังฝั่งนที
บาทหลวงด่าว่าอุเหม่ท้าวโกสัย หนีกูไปช่วยบำรุงในกรุงศรี
คงจะจับตัวได้เป็นไรมี คงเห็นดีกูสักวันเป็นมั่นคง
เมื่อเสียทีคราวนี้ก็ช่างเถิด เหมือนหนอนเกิดขึ้นในไส้ไม่ประสงค์
ต้องรื้อรังเสียให้ได้ดังใจจง ว่าแล้วตรงกลับเข้าไปในที่นอน ฯ
๏ จะว่าข้างเสนีทั้งสี่นั้น ก็ชวนกันเดินลงไปชายสิงขร
ลงเรือบดแจวมาในสาคร บทจรขึ้นกำปั่นด้วยทันใด
พอพวกกันเดินตามมาถามข่าว ในเรื่องราวยุคเข็ญเป็นไฉน
สี่เสนาบอกว่าเมื่อข้าไป เข้าชิงชัยรบราถึงฆ่าฟัน
อย่าพูดไปให้บาทหลวงแกล่วงรู้ มันจะขู่เฆี่ยนฆ่าให้อาสัญ
ทั้งนี้เราปลดปลอดรอดชีวัน ก็เพราะท่านอนุกูลกรุณา
พระมิ่งเมืองเรืองเดชเกศกษัตริย์ เธอถือสัตย์สุจริตไม่อิจฉา
บำรุงเลี้ยงข้าเฝ้าเหล่าประชา แต่บรรดาหมื่นขุนทั้งมุลนาย
เขาอยู่เย็นเป็นสุขไม่ทุกข์ร้อน ราษฎรก็เป็นธรรม์เหมือนมั่นหมาย
ไม่เบียดเบียนทั้งพหลพลนิกาย ได้สบายสุโขมโหฬาร
อันตัวข้าคิดไว้จะไม่อยู่ อ้ายเฒ่าครูสังฆราชมันอาจหาญ
ทั้งเบียดเบียนเฆี่ยนฆ่าด่าประจาน ทรมานพวกเราไม่เบาเลย
ทั้งเจ้านายของเราเล่าก็หลง ไปเข้าดงตัณหาเจ้าข้าเอ๋ย
ถูกลิ้นลมพาลามันพาเลย เข้าดงเตยติดกับเห็นยับจริง
ถูกมนต์ดลคาถาอ้ายตาเฒ่า ดูร้อนเร่าขึ้นทุกทีดั่งผีสิง
การอุบายมันก็มากเหมือนทากปลิง แม้นเกาะนิ่งเข้าที่ไหนก็ได้การ
อันเจ้าเราเก่าก่อนไม่เช่นนี้ ดูท่วงทีอ้ายเฒ่าคงเผาผลาญ
ขืนอยู่ไปก็เห็นไม่เป็นการ แม้นอยู่นานมันคงใช้ให้ไปตาย ฯ
๏ พวกที่นั่งฟังว่าหน้าสลด จิตระทดเสียใจมิใคร่หาย
จึงว่าเราเล่าก็รู้ในอูบาย ได้แยบคายก็จะไปมิได้รอ
สี่เสนาว่าอย่าให้กิตติศัพท์ แม้นรบรับกันเมื่อไรคงไปปร๋อ
จะอยู่ด้วยมันทำไมเห็นใจคอ แต่ต้องรอไว้เมื่อรบจึงหลบไป
อยู่กับเจ้าจอมสากลกำพลเพชร ต้องลอดเล็ดไปหาที่อาศัย
เราก็คิดอยู่ทุกวันแต่พรั่นใจ ยังมิได้เห็นหนจนปัญญา
จะพึ่งเจ้าเล่าก็เปรอะเลอะทั้งนั้น เห็นว่ามันหลงใหลในตัณหา
บาทหลวงหลอกว่ากระไรไม่ระอา เพราะราคามุ่นหมกดั่งตกโคลน
เราจะอยู่ไปทำไมให้ได้ทุกข์ ไปหาสุขจะเต้นเหมือนเล่นโขน
เหมือนแมงเม่าเข้าไฟคงไหม้โชน เอาคอโดนคมกระบี่ดีอย่างไร
ครั้นปรึกษาหารือคือจะหนี แล้วไปที่เภตราเคยอาศัย
กระซิบชวนผู้ตรวจหมวดของใคร กูจะไปตามนายคิคถ่ายเท ฯ
๏ จะกล่าวฝ่ายพระฝรั่งสังฆราช คิดอาฆาตท้าวโกสัยมันไพล่เผล
หนีไปทำกลไกคิดถ่ายเท สมคะเนเล่นหมอทรชน
มันหมายใจว่าได้เขยเป็นที่พึ่ง แม้นสมซึ่งปรารถนาอย่าฉงน
จะทำให้สมแค้นอ้ายแสนกล คิดจะปล้นเมืองให้ได้ดั่งใจปอง
พลิกตำราหากลข้างปล้นทัพ โดยตำหรับอย่างไรจะใช้ของ
การพหลกลไกในทำนอง แกตรึกตรองที่จะใช้ในรายลวง
แล้วดูไปหลายอย่างทางจะรบ ไปจนจบเห็นอุบายเป็นใหญ่หลวง
เรียกว่ากลซ้อนไกในกระทรวง เปรียบเหมือนบ่วงดักนกวิหคบิน
ถึงมีปีกที่จะหลีกมิได้พ้น คงจะหล่นลงมาฟุบตามหุบหิน
กลอย่างนี้มีแต่ครั้งตั้งแผ่นดิน พวกทมิฬวางไว้ในตำรา
ต้องตั้งค่ายชายหาดที่ลาดเลี่ยน ตามแผนเขียนสารพัดต้องจัดหา
ของที่เขาว่าไว้ในตำรา ทั้งเนื้อปลาหลายอย่างต่างต่างกัน
แล้วตั้งค่ายสองข้างกลางไว้ช่อง ขุดเป็นร่องใส่ดินดำกำมะถัน
ล่อให้หลงเข้าถึงแยกทำแตกพลัน แล้วจุดควันขึ้นให้อบตลบไป
เอายาเบื่อโรยรายปรายให้ทั่ว คงเมามัวนั่งซบสลบไสล
ไม่ต้องรบราญรอนให้อ่อนใจ จับเอาได้โดยง่ายสบายดี
แกตรึกตรองดูตำหรับบังคับไว้ นึกอิ่มใจปรีดิ์เปรมเกษมศรี
ลุกออกจากห้องพลันด้วยทันที เรียกเสนีทุกตำแหน่งมาแจ้งการ
แล้วแกจึ่งให้หาพระยาแขก มาแย้มแยกความในหลายสถาน
เองมาช่วยบังคับกำกับงาน ไปทำการอย่างกูว่าสารพัน
ท้าวกุลามาลีขี่คานหาม เสนาตามรีบรัดไปจัดสรร
ดูที่ทางตั้งค่ายเร่งให้ทัน ในสองวันทำให้เสร็จสำเร็จดี
ตำมะหงงนายใหญ่เกณฑ์ไพร่พร้อม ให้ตั้งป้อมตั้งค่ายในวิถี
ไว้ช่องกลางอย่างแกสั่งข้างนที แล้วขุดที่ลำรางเป็นทางไป
บาทหลวงเฒ่าเจ้าตำรามาทีหลัง เที่ยวตรวจทั้งธารท่าชลาไหล
เห็นถูกต้องตามตำหรับแล้วกลับไป ที่ค่ายในจัดปรุงให้หุงยา
ของเบื่อเมาเอาระคนปนกับกรด สำหรับรดกำมะถันให้ควันหนา
แล้วจึ่งเรียกเสนีผู้ปรีชา ให้เข้ามาพากเพียรเรียนอุบาย
ทางจะล่อข้าศึกให้ฮึกโหม ไล่กระโจมเข้าในค่ายเหมือนใจหมาย
แล้วจะได้จับฆ่าบรรดานาย ไพร่ทั้งหลายจับไปขังไว้ยังเรือ
วันพรุ่งนี้แหละจะตีเร่งจัดทัพ ไปตั้งรับทั้งข้างใต้และฝ่ายเหนือ
ไปจัดคนพลไพร่ที่ในเรือ ทหารเสือแขกชวาอีกห้าพัน
แกสั่งเสร็จกลับเข้าไปที่ในห้อง กินข้าวของอิ่มเอมเกษมสันต์
พวกเสนีคับคั่งไปสั่งกัน แต่คนบรรดาที่อยู่ทุกหมู่กอง
แล้วไปเกณฑ์พลไพร่ในกำปั่น ให้พร้อมกันเสร็จสรรพมารับของ
เครื่องอาวุธยุทธนาขนมากอง ให้นายรองจ่ายไปในบาญชี ฯ
๏ ฝ่ายเสนีสี่นายที่หมายมาด เห็นสมปรารถนาจิตจะคิดหนี
พวกที่ชวนกันสิ้นก็ยินดี รีบเร็วรี่จ่ายอาวุธยุทธนา
ต่างรับรองตรองไว้ทั้งนายบ่าว จะให้ข่าวไปข้างในอย่างไรหวา
ให้รู้แจ้งแห่งกลคนมารยา จะไปมาก็ไม่ได้ในนคร ฯ
๏ ฝ่ายเสนีปรีชาว่าอย่าทุกข์ แล้วก็ลุกวนเวียนเขียนอักษร
ตามภาษามลายูทูลภูธร ยัดในท่อนไม้ไผ่ดั่งใจจง
แล้วเลียบเดินเข้าไปดูอยู่แต่ห่าง เอาไม้ขว้างไปในค่ายดั่งใจประสงค์
คนในค่ายเห็นไม้นั้นตกลง ก็เดินตรงเข้าไปเก็บไม้มา
จะทำฟืนหุงข้าวเอากระบอก มาผ่าออกได้หนังสือถือไปหา
ขุนนางใหญ่นายหมวดผู้ตรวจตรา ส่งสาราให้พลันในทันที
แล้วแจ้งความตามได้กระบอกไม้ เสนาในรับมาอ่านในสารศรี
ไม่รู้จักหนังสือแปลกแขกตานี ไม่รู้ที่จะอ่านสถานไร
แล้วเข้าไปเฝ้าภูมีที่ประทับ น้อมคำนับทูลแจ้งแถลงไข
ในสารนี้ข้าพเจ้าไม่เข้าใจ แล้วทูลให้ทราบคดีที่มีมา
พระทรงรับดูลายมือหนังสือแขก เออเห็นแปลกประหลาดจิตผิดหนักหนา
แล้วส่งให้ไทท้าวเจ้าพ่อตา เธอรับมาอ่านได้ดั่งใจปอง ฯ
๏ ในเรื่องราวข้าพเจ้าบังคมบาท ภูวนาถขอประมูลทูลฉลอง
พระตรัสใช้ได้สมอารมณ์ปอง แต่พวกพ้องจะเข้ามาสักห้าพัน
แต่ตัวนายเสนาก็กว่าร้อย แต่จะคอยเมื่อรบสู้เป็นคู่ขัน
จะพาพวกกันเข้ามาสักห้าพัน แต่การนั้นบาทหลวงลวงอุบาย
ตั้งค่ายกลไว้ที่ท่าโรยยาพิษ รบอย่าติดตามไปเหมือนใจหมาย
แม้นถูกควันกลั่นเข้าจะเมามาย ต้องอุบายมันบังคับให้จับเป็น
ขอพระองค์ทรงทราบคิดปราบศึก ทรงตรองตรึกการทัพไว้ดับเข็ญ
มันจะออกโรยยาเวลาเย็น ต่อเดือนเด่นดึกสงัดจะจัดพล
ออกจากค่ายไปสมทบเข้ารบรับ เป็นการลับมิได้แจ้งแห่งนุสนธิ์
จงทราบใต้บาทาฝ่ายุคล ขอจุมพลทราบความตามที่ทูล ฯ
๏ พอจบเรื่องเสนีที่ทูลถวาย พระโฉมฉายธิบดินทร์ปิ่นไอศูรย์
จึ่งปรึกษาท่านผู้เฒ่าตามเค้ามูล ท่านอนุกูลเตรียมทัพไว้รับรอง
พราหมณ์สุทัตฟังอรรถแล้วก้มกราบ ศิโรราบพลางประมูลทูลฉลอง
จะต้องแต่กองทัพออกรับรอง ให้ถูกต้องเสียก่อนได้ซ้อนกล
แล้วทูลลามาจัดกระบวนทัพ ให้พร้อมสรรพถ้วนทั่วตัวพหล
เกณฑ์เอาพวกจัตุรงค์ทั้งคงทน จะซ้อนกลบาทหลวงให้ร่วงโรย
แล้วจึ่งเสกคาถายาสะกด ได้กลิ่นรสจิตหวิวให้หิวโหย
ให้หากล้องยาวยาวมาเป่าโรย เมื่อลมโชยชายเขาจะเป่าไป
แล้วเตรียมพวกโยธาที่สามารถ ที่ชายหาดริมท่าชลาไหล
แม้นกองทัพมันจะกลับถอยลงไป มันเข้าค่ายแล้วจงยั้งระวังกัน
อย่าได้รุกคลุกคลีตีเอาค่าย จงรอไว้ดูก่อนคิดผ่อนผัน
ตามบังคับบัญชาสารพัน อย่าหุนหันแค้นใจด้วยไพริน
แกจัดเสร็จแล้วประมูลทูลฉลอง เชิญละอองบาทบงสุ์พระทรงศิลป์
ออกประจบรบรับทัพทมิฬ จะได้ภิญโญยศปรากฏนาม ฯ
๏ ฝ่ายพระองค์ผู้ดำรงบุรีรัตน์ โองการตรัสเราจะไปมิได้ขาม
จึ่งตรัสว่าการณรงค์ข้างสงคราม ไม่ครั่นคร้ามดอกครูผู้อาจารย์
แล้วจึ่งเชิญอิศโรท้าวโกสัย ภูวไนยจงกำกับรับทหาร
เป็นทัพหนุนยกออกนอกปราการ มุมทหารปืนใหญ่ให้หลายพัน
แม้นเข้ารบจงประจบกันให้พร้อม จงตีอ้อมกำกับเป็นทัพขันธ์
พระทรงเครื่องยุทธนาสารพัน ท่านท้าวนั้นแต่งงามตามชวา ฯ
๏ จะกล่าวข้างสังฆราชพระบาทหลวง แกอิ่มทรวงอาทิตย์ดับลับเวหา
ออกไปที่ทำไว้ให้ใส่ยา แล้วเอาหญ้าปกปิดให้มิดดี
เตรียมพหลพลแขกไว้คั่งคับ แล้วกำชับเจ้าพาราปตาหวี
เองจะออกรบรับทัพทวี ทำเสียทีให้มันไล่เข้าค่ายเรา
กูจะคอยจุดไฟให้ไหม้เชื้อ ถึงยาเบื่อจะได้กลับออกจับเขา
แต่คนข้างพวกพ้องในกองเรา ให้มันเข้าคอยไปปล้นอยู่ต้นลม
พอเตรียมเสร็จคอยท่าเวลาดึก จะทำศึกคิดไว้ให้ได้สม
ปรารถนาเหมือนแกคิดจิตนิยม คราวนี้สมคิดกูผู้อาจารย์
พอดาวเคลื่อนเดือนเด่นเวลาดึก เห็นสมนึกเรียกพหลพลทหาร
มาพร้อมพรั่งตั้งกระบวนจวนได้การ ดูประมาณฤกษ์พาเวลาดี
ให้ผูกม้ากล้าหาญชำนาญรบ มาเตรียมครบให้พระยาปตาหวี
พอเจ็ดทุ่มฤกษ์พาเวลาดี แล้วให้ตีกลองโห่เป็นโกลา
ท้าวกุลามาลีขี่สินธพ ทหารรบยืนรายทั้งซ้ายขวา
เดินกระบวนทวนธงตรงเข้ามา เกือบถึงหน้าเชิงเทินเนินกำแพง ฯ
๏ ฝ่ายพระองค์ผู้ดำรงกำพลเพชร ทรงเครื่องเสร็จตามตำหรับจับพระแส
ขึ้นพระยาม้าที่นั่งออกกลางแปลง ทหารแซงคับคั่งไม่รั้งรอ
พลปืนโตมรศรกำซาบ ทั้งดั้งดาบดูงามตามกันสอ
ท้าวโกสัยทัพหลังค่อยรั้งรอ ยกต่อต่อกันออกมาดาประดัง
พรามณ์สุทัตที่เป็นครูผู้วิเศษ อ่านพระเวทขี่คานหามมาตามหลัง
คอยสะกดทัพค่ายระไวระวัง กับพวกหลังที่จะเข้าไปเป่ายา ฯ
๏ ฝ่ายพหลรณรงค์เอาธงปัก เสียงคึกคักโล่แพนดูแน่นหนา
ข้างพวกแขกแยกหลามตามกันมา ดาษดาครึกครื้นยิงปืนไฟ
ทหารหน้ากล้าแข็งแทงด้วยกริช กระชั้นชิดรบกันเสียงหวั่นไหว
แข็งต่อแข็งแทงฟันกันเข้าไป พลไพร่ทั้งสองฝ่ายตายระเนน
ที่แทงฟันกันไม่เข้าเอาหลาวพุ่ง เป็นหมู่มุงคับคั่งทั้งดั้งเขน
ชุลมุนป้องปัดล้วนจัดเจน คนที่เกณฑ์เข้าณรงค์ล้วนคงทน
ท้าวโกสัยเธอจึ่งให้แยกทหาร เป็นสองด้านเกียกกายรายพหล
แล้วให้พวกกองหนุนทั้งขุนพล เดินพหลเรียงรายทนายปืน ฯ
๏ ฝ่ายพระจอมนครามหากษัตริย์ ควบกัณฐัศว์ตรงเข้ามาไม่ฝ่าฝืน
ถึงหน้าท้าวกุลาที่มายืน เป็นกลางคืนมิได้รู้ว่าผู้ใด
จึงให้ล่ามถามไปไหนนายทัพ มารบรับกันให้งามตามวิสัย
อย่าให้พวกรี้พลสกลไกร รบกันไปยากแค้นแสนกันดาร
เราตัวนายหมายมั่นจิตพันผูก จึ่งจะถูกตามนัยเราไขขาน
เราทั้งสองทำให้ต้องบุราณกาล ให้ทหารดูเล่นเหมือนเจรจา ฯ
๏ ฝ่ายไทท้าวเจ้าพาราปตาหวี ตอบว่าดีแล้วซิเจ้าเราก็หา
ให้ทหารดูเล่นเป็นขวัญตา อย่างท่านว่านี้แลงามตามกระบวน
ท่านก็ชายเราก็ชายจะไว้ยศ ให้ปรากฏตามแต่บุญอย่าหุนหวน
ท่านชำนาญสิ่งใดจงใคร่ครวญ จะรำทวนหรือกระบี่ที่ชำนาญ ฯ
๏ ฝ่ายพระจอมมังคลานราราช ตรัสประภาษตามแต่ใจท่านไขขาน
กระบี่ทวนถ้วนทุกอย่างทางชำนาญ จะรอนราญสิ่งใดตามใจจง ฯ
๏ ฝ่ายไทท้าวเจ้าพาราปตาหวี การกระบี่เป็นของต้องประสงค์
เขาคงสู้เราไม่ได้ดั่งใจจง นึกทะนงอยู่ในใจบอกไปพลัน
เราจะรำท่ากระบี่เป็นที่หนึ่ง ให้สมซึ่งพงศ์กษัตริย์ทรงจัดสรร
มาเถิดเราทั้งสองลองรบกัน พลางผกผันชักม้าเข้าราวี ฯ
๏ ฝ่ายพระองค์ดำรงนคเรศ สำแดงเดชชักสินธพไม่หลบหนี
พลางกรายกรเชิงลวงดูท่วงที ทรงกระบี่ฝังจินดาค่านคร
เข้ารบรับกับพระยาปตาหวี ดูท่วงทีเขาก็รู้ตามครูสอน
พลางรับรองว่องไวกรีดกรายกร เข้าราญรอนปิดป้องคล่องด้วยกัน
แล้วยักย้ายหลายท่าเพลงอาวุธ ฤทธิรุทรต่อแย้งต่างแข็งขัน
ไม่เสียท่วงเสียทีดีด้วยกัน บาทหลวงนั้นอยู่ข้างหลังสั่งขุนพล
ให้โบกธงสัญญาเหมือนว่าขาน แจ้งอาการให้รู้ทั่วตัวพหล
ท้าวกุลามาลีเห็นรี้พล ขยับร่นถอยหลังคอยรั้งรา
ทำเสียทีตีม้านัยน์ตาจับ พลางถอยรับออกให้ห่างเลี้ยวข้างขวา
ฝ่ายพระปิ่นนคเรศเกศประชา ก็รู้ว่าแยบยลกลอุบาย
สมเหมือนอย่างหนังสือเสนาทิ้ง ดูก็จริงรบกันเหมือนมั่นหมาย
ยังไม่ทันเสียทีมีอุบาย อันแยบคายที่มันทำเพราะจำใจ
สั่งพหลพลทหารให้ขานโห่ สำเนียงโกลาลั่นสนั่นไหว
พวกทหารปืนแดงแซงเข้าไป ท้าวโกสัยเร่งพหลพลระดม
ชักปีกกาสองข้างสล้างสลับ ให้เดินทัพรวบรุมเข้าทุ่มถม
พวกชาวเมืองหนุนเข้าไปไล่ระดม ตาพราหมณ์พรมอยู่ข้างหลังให้รั้งรา ฯ
๏ จะกล่าวฝ่ายเสนาบรรดานัด ก็หลีกลัดมาทั้งเหล่าวิ่งเข้าหา
ทั่งไพร่นายห้าพันเหมือนสัญญา ตรงเข้ามากราบประณตบทบงสุ์ ฯ
๏ ฝ่ายพระจอมนครานราราช ตรัสประภาษชื่นชมสมประสงค์
มิเสียทีดีขยันทั้งมั่นคง เราก็คงเลี้ยงดูทุกผู้คน ฯ
๏ ฝ่ายท่านครูผู้ประสิทธิ์ฤทธิเวท แกแจ้งเหตุประเดี๋ยวนี้จะมีฝน
ให้เป่ายาพร้อมกันทั่วทุกตัวคน แล้วอ่านมนต์เรียกพระพายให้ชายโชย
เป็นลมหวนป่วนปั่นสนั่นก้อง เสียงฟ้าร้องครางครึมกระหึมโหย
หอบเอากลิ่นยาไปดั่งปรายโปรย ลมก็โชยโบกไปในค่ายพลัน ฯ
๏ ฝ่ายพวกแขกแตกล่าถูกยาเบื่อ เล่นเอาเหงื่อโซมกายรีบผายผัน
ทั้งบาทหลวงวิ่งผลุนวุ่นด้วยกัน ต่างตัวสั่นจับจิตด้วยฤทธิ์เมา
ท้าวกุลามาลีหนีเข้าค่าย ทั้งไพร่นายร้อนเริงดังเพลิงเผา
ตาบาทหลวงถูกน้อยค่อยบรรเทา แกง่วงเหงาแล้วก็ฟื้นเหมือนตื่นนอน
พอฝนตกลงมาจากอากาศ เป็นน้ำสาดลงมาคลายยาถอน
คนที่ง่วงก็ค่อยคลายหายหาวนอน ทินกรเกือบสร่างกระจ่างตา
บาทหลวงตีอกผลุงสะดุ้งจิต การที่คิดไว้ไม่สมปรารถนา
มันกลับเล่นเอาเสียก่อนอ่อนอุรา ในพาราเพชรกำพลมีคนดี
ทำไฉนจึงจะได้จับตัวฆ่า จะสืบหาเล่าก็จนคนก็หนี
ลงนอนหงายไม่เป็นสุขทุกข์ทวี ทั้งเสียทีเสียของสองประการ
พอฝนซาเวลาจะใกล้รุ่ง พวกในกรุงกลับเข้าเขตประเทศสถาน
พร้อมทั้งพวกเสวกาปรีชาชาญ กับอาจารย์เฝ้าองค์พระทรงธรรม์
พระปรึกษาการทัพที่รับรบ ให้สมทบทั้งพหลพลขันธ์
แต่พวกแขกล่ามาถึงห้าพัน ก็เพราะท่านถ่ายเทด้วยเล่ห์กล
เกือบจะถึงพงศ์กษัตริย์ที่นัดหมาย ท่านขวนขวายจัดแจงแต่งพหล
จะได้ไว้สำหรับแก้อับจน ออกตีปล้นให้กระทั่งฝั่งชลา ฯ
๏ ฝ่ายท่านพราหมณ์มหาศาลชำนาญศึก แกตรองตรึกจัดพหลพลอาสา
ทั้งพวกแขกเก่าใหม่ที่ได้มา แต่บรรดาเอาไว้ในนคร
ให้ถอดมาจะได้เป็นทัพหน้า จัดโยธาทวยหาญชาญสมร
ทั้งทหารกัณฐัศว์อัศดร พร้อมนิกรเตรียมไว้ดั่งใจปอง ฯ
๏ จะกล่าวฝ่ายสังฆราชพระบาทหลวง ค่อยสร่างทรวงแค้นใจไม่วายหมอง
แต่นั่งนึกนอนนึกตั้งตรึกตรอง จะหาช่องแก้แค้นตีแดนดาว
พอไทท้าวเจ้าพาราปตาหวี ไปนั่งที่ครูบาทำตาขาว
จึงบอกว่าพวกไพร่หนีไปกราว ไม่ได้ข่าวหายไปในกลางคืน
กับเสนาแต่บรรดาให้ออกรบ เกณฑ์สมทบทัพหน้าไม่ฝ่าฝืน
จะตายเป็นมิได้เห็นแต่กลางคืน หรือจะตื่นแตกไปไม่ได้ความ
บาทหลวงเฒ่าตกใจอย่างไรหวา ให้ค้นหามันจงได้เสาะไต่ถาม
หรือจะไปล้มตายให้ได้ความ จงไปตามหากันให้ทันที
แล้วแกจึ่งปรึกษาพระยาแขก มิใช่แตกทัพศึกอย่านึกหนี
คงจะคิดเล่นเจ้าเอาบุรี แต่คราวนี้เสียกลด้วยมนต์ยา
เองอย่าทุกข์ร้อนไปให้ใจอ่อน คงผันผ่อนให้ได้หญิงจริงหนาหวา
อันตัวกูคงจะสู้จนเย็บตา คิดเข่นฆ่าอ้ายคนชั่วกลัวมันไย
อันตัวกูผู้เป็นสังฆราช ได้ชี้ขาดศาสนาอย่าสงสัย
แต่ครั้งนี้กูแสนจะแค้นใจ ประมาทไปมันจึ่งทำทั้งซ้ำเติม
ไม่รู้ว่าคนดีมันมีอยู่ คิดรบสู้การศึกจึ่งฮึกเหิม
จำจะคิดแก้ทำทั้งซ้ำเติม อย่าให้เหิมฮึกหาญการณรงค์ ฯ
๏ ท้าวกุลามาลีศรีสวัสดิ์ ไม่อาจขัดเพราะยังกำลังหลง
ก็หมายว่าจะได้นุชบุษบง จึ่งได้หลงเอออือถืออาจารย์ ฯ
๏ บาทหลวงเฒ่าจึ่งว่าเจ้าจงอย่าอยู่ ไปช่วยกูเร่งรัดจัดทหาร
เองอย่าได้ทุกข์ร้อนผ่อนรำคาญ อันเมืองบ้านเท่านี้ตีให้พัง
ฝ่ายไทท้าวเจ้าพาราปตาหวี นึกยินดีจะใคร่สมอารมณ์หวัง
มาเรียกหาคนดีมีกำลัง พร้อมสะพรั่งพลไกรทั้งไพร่นาย
มารวบรวมโยธาได้ห้าหมื่น ทหารปืนกริชดาบกำซาบสาย
แต่เสนีที่กระจัดที่พลัดพราย จะเป็นตายมิได้รู้สักผู้คน ฯ
๏ ฝ่ายบาทหลวงทรวงร้อนนอนไม่หลับ ให้คั่งคับเสียใจมาหลายหน
แต่ครั้งนี้กูจะตีให้ชอบกล จะคิดปล้นอีกสักพักหักเอาเมือง
ถึงคนดีมันจะมีกูไม่ทุกข์ จะรบรุกเช่นเขาว่าจนตาเหลือง
แม้นกูตีมิได้ยับไม่กลับเมือง คงจะเปลื้องทุกข์ให้ดั่งใจปอง
อันความรู้กูดีมีอยู่มาก คงแก้ยากแก้จนที่หม่นหมอง
เอาให้สมอย่างนึกที่ตรึกตรอง จึ่งจะต้องคิดอ่านการอุบาย
เขาย่อมว่าสี่ตีนยังรู้พลาด คงประมาทลงสักวันเหมือนมั่นหมาย
มันก็มันกูก็กูลูกผู้ชาย คงยักย้ายแก้แค้นเอาแดนดาว
แล้วลุกมานั่งที่เก้าอี้อาสน์ หยิบกระดาษเขียนตำหรับฉบับขาว
ที่เรียนรู้มาแต่หลังเมื่อครั้งคราว ตั้งแต่เจ้าลังกามาทุกองค์
ได้ถึงแปดสิบกษัตริย์จนบัดนี้ เอามาคลี่ดูตามความประสงค์
เขาเขียนไว้ต่อกันมาตำราตรง เพราะของคงมีอยู่แต่บูราณ
อันเรื่องนี้มีมาแต่ย่าปู ได้เรียนรู้มากมายหลายสถาน
จำจะต้องเอามาใช้เห็นได้การ คิดรอนราญพวกศัตรูหมู่อรินทร์
อันพยนต์มนตราวิชาเก่า ที่จะเอามาใช้ดั่งใจถวิล
มันก็รู้เสียทุกท่าทางฟ้าดิน เป็นสุดสิ้นที่จะลวงในท่วงที
จึงต้องเอาของบูราณออกต้านต่อ เปรียบเหมือนหมอประกอบยารักษาผี
คงดับพิษลงให้ได้เป็นไรมี แต่คราวนี้ต้องย้ายให้หลายเพลง
เอาให้สมปรารถนาเหมือนยาแก้ ที่บาดแผลใส่จำเพาะให้เหมาะเหมง
ปัญญามีอยู่กับตัวอย่ากลัวเกรง คิดย้ายเพลงย้ายท่าหาในกล
ต้องมานะเป็นถึงพระสังฆราช อย่าขี้ขลาดว้าเหว่ระเหระหน
แกสอนตัวอย่าได้กลัวซึ่งเวทมนตร์ จะตีล้นมาอย่างไรอย่าได้ฟัง
พลางลุกจากที่อยู่ไปดูค่าย รบด้วยไฟเห็นจะสมอารมณ์หวัง
ตั้งประชิดติดเข้าไปอย่าได้ฟัง ให้กระทั่งเชิงเทินเนินกำแพง
แล้วสั่งพวกเสนาบรรดาแขก ให้ตัดแฝกไม้ลำทำเป็นแผง
เอาแฝกคามาใส่ให้พอแรง ที่หลังแผงนอกยาทาน้ำมัน
คนละผืนตั้งรายเป็นค่ายตับ ออกรบรับเสียก่อนแล้วผ่อนผัน
ทำเป็นแตกเข้าค่ายไฟน้ำมัน ถ้าแม้นมันรุกไล่เอาไฟโยน
แล้วจุดค่ายไล่ทหารเข้าราญรบ ตีตลบวิ่งโลดกระโดดโผน
เอาหม้อดินปิดฝาแล้วยาโคลน ช่วยกันโยนเข้าไปในกำแพง
แกสั่งเสร็จค่ำวันนี้จะตีเข้า เอาไฟเผาเสียให้สิ้นอย่ากินแหนง
เฮ้ยเสนาสารวัตรไปจัดแจง ตามตำแหน่งให้แล้วมาในสายัณห์
พวกเสนีรีบรัดไปจัดของ ขนมากองตามที่ขมีขมัน
บ้างสานแผงตรุยาสารพัน ทาน้ำมันพร้อมพรั่งมาตั้งราย ฯ
๏ จะกล่าวข้างห้ากษัตริย์จัดพหล ให้พวกพลเกณฑ์หัดถึงนัดหมาย
เตรียมเรือรบลอยเคียงกันเรียงราย ไว้แต่บ่ายให้เสร็จสำเร็จการ
พอสองยามจะเข้าตีพวกเรือแขก สั่งให้แยกเหล่าพหลพลทหาร
เป็นสามทัพรับประดาหน้ากระดาน เข้าต่อต้านไพรีให้มีชัย
สินสมุทรรับรองเป็นกองขัน มีสำคัญธงแดงสุกแสงใส
สุดสาครรายเรียงเคียงกันไป ปักธงชัยเขียวงามอร่ามเรือง
แต่ทัพอาจะเข้ากลางอย่างประสงค์ จะปักธงตามที่ล้วนสีเหลือง
เจ้ากฤษณาตรีพลำธงนามเมือง ให้เอาเครื่องธงดำตามตำรา
เป็นทัพหนุนคอยเติมเพิ่มพหล เร่งจัดพลเขนทองกองอาสา
พระจัดเสร็จพร้อมกระบวนจวนเวลา จะยาตราให้พระครูดูฤกษ์บน ฯ
๏ จะกล่าวข้างสังฆราชพระบาทหลวง อาทิตย์ล่วงลับฟ้าเวหาหน
ให้ยกพวกเสนีทั้งรี้พล จะเข้าปล้นเมืองให้ได้ดั่งใจตรอง
ให้ยกแผงที่สำหรับจะรับรบ ทั้งไต้คบเสร็จถ้วนกระบวนของ
กับอาวุธที่สำหรับจะรับรอง ยกเป็นกองกองละหมื่นพื้นฉกรรจ์
ท้าวกุลามาลีขี่สินธพ ทหารรบที่สำหรับเป็นทัพขันธ์
บาทหลวงขึ้นรถฝรั่งต้องหลังพลัน แต่ห้ามกันอย่าให้อึงคะนึงไป
สั่งพหลพลแขกให้แยกย้าย เข้าเรียงรายโอบอ้อมล้อมไสว
เมื่อยั้งหยุดอย่าเพ่อจุดทั้งฟืนไฟ จงเงียบไว้ทุกกองสำรองเพลิง
ต่อเมื่อใดในเมืองออกยงยุทธ์ จึ่งค่อยจุดไฟเชื้อให้เหลือเหลิง
แล้วโห่ร้องพร้อมหน้าให้ร่าเริง ตีให้เปิงอย่าได้ยั้งพังประตู ฯ
๏ จะกล่าวฝ่ายในพาราเวลาพลบ เตรียมไต้คบปืนใหญ่ใส่ดินหู
ลากมาไว้สำรองช่องประตู ฝ่ายท่านครูผู้เฒ่าเข้าพิธี
ก็รู้แจ้งในตำราว่าข้าศึก จะหาญฮึกชิงชัยในวิถี
เป็นทัพใหญ่กล้าแข็งแรงราวี แต่จะมีทัพกระหนาบช่วยปราบปราม
ในเวลาเจ็ดทุ่มจะรุมรบ จะต้องคบเพลิงใหญ่ในสนาม
แกรู้แจ้งในวิถีพิธีพราหมณ์ ให้หาน้ำไว้ทุกคนบนเชิงเทิน
ใส่ตุ่มไหไว้ให้มีทั้งสี่ด้าน ฉวยเกิดการไฟลุกจะฉุกเฉิน
จะได้ดับรับไว้ในเชิงเทิน อย่าละเมินบอกให้ทั่วทุกตัวคน
ครั้นจัดเสร็จได้ฤกษ์ให้เลิกโห่ สำเนียงโกลาก้องห้องเวหน
เปิดประตูรีบเดินดำเนินพล จอมสากลมังคลาทรงม้านิล
ยกพหลพลทัพออกคับคั่ง ทั้งโล่ดั้งหอกคู่ธนูศิลป์
พลปืนลูกพลุประจุดิน พวกทมิฬจัตุรงค์คงกระพัน
เดินกระบวนออกมาตั้งยังสนาม ท่านครูพราหมณ์กำกับเป็นทัพขันธ์
ท้าวโกสัยยกหลามมาตามกัน เสียงสนั่นแต่ล้วนพลทั้งมนตรี
บาทหลวงเห็นพลทัพมาคับคั่ง เร่งประดังกันเข้ารบอย่าหลบหนี
ให้ทหารโยธาออกราวี ปะทะตีต้านหน้าดาประดัง ฯ
๏ ฝ่ายองค์พระมังคลานราราช ไล่พิฆาตพลรบตลบหลัง
ต้อนพหลมนตรีตีประดัง ดูคับคั่งแน่นหนาพลากร
บ้างยิงปืนครื้นครั่นควันตลบ ต่างสมทบทวยหาญชาญสมร
ทั้งสองข้างต่างกลุ้มตะลุมบอน บ้างฟันฟอนกันตายลงหลายพัน
บาทหลวงแกก็ให้จุดไฟแผง สว่างแดงขับพหลพลขันธ์
เอาหม้อดินโยนเข้าไปไหม้เป็นควัน ทั้งน้ำมันลุกโพลงติดโรงใน
พวกพหลบนเชิงเทินช่วยกันดับ เปลวไฟวับร้อนรนทนไม่ไหว
พลางขนน้ำคอยสาดรดราดไป คนข้างในช่วยกันดับแต่รับรอง ฯ
๏ จะกล่าวฝ่ายห้ากษัตริย์ที่นัดหมาย ต่างแล่นรายเรียงกันผันผยอง
บ้างยิงปืนเร่งทัพเข้ารับรอง สนั่นก้องเสียงโห่เป็นโกลา
พวกเรือแขกคนผู้อยู่ข้างน้อย ครั้นจะถอยเรือก็แล่นมาแน่นหนา
ก็จำใจจำสู้ดูเวลา ฝ่ายเสนาที่สำหรับกำกับพล
ให้คนใช้รีบไปบอกบาทหลวง อย่าเหนี่ยวหน่วงเร่งไปแจ้งแห่งนุสนธิ์
ศึกมาติดธารท่าในสาชล ว่าผู้คนรับรองเหลือป้องกัน
ทหารรีบไปบอกกับสังฆราช แกหวั่นหวาดเต็มทีไม่มีขวัญ
ความตกใจแทบจะดิ้นสิ้นชีวัน แล้วก็หันไปบอกเล่าท้าวกุลา
เร่งถอยทัพเถิดหวาช้าไม่ได้ เกิดศึกใหญ่ติดพันกันหนักหนา
แล้วแกสั่งเสนีผู้ปรีชา ให้ถอยล่ารีบตรงไปลงเรือ ฯ
๏ ฝ่ายสังฆราชกับพระยาปตาหวี ต่างถอยหนีรีบลงไปข้างฝ่ายเหนือ
ต่างคนต่างบุกพงไปลงเรือ เล่นเอาเหงื่อท่วมกายแทบวายปราณ
แต่ชะตาคนทั้งสองยังไม่ดับ จะได้กลับมาทำศึกด้วยฮึกหาญ
พลางลงเรือจัดพหลคนชำนาญ ออกต่อต้านทัพไทยแกไล่พล
ทั้งสองข้างต่างยิงปืนสนั่น พิลึกลั่นก้องฟ้าเวหาหน
ฝ่ายพวกช้างทัพบกเร่งยกพล เข้าตีปล้นทัพแขกแตกกระจาย
พวกเสนาแต่บรรดาอาสาศึก ก็โห่ฮึกเร่งกันรีบผันผาย
ตะลุมบอนฟอนฟันเหยียบกันตาย เสนานายพวกแขกแตกกระจุย
เห็นพวกกันออกมาเข้าหาบ้าง ที่ถอยหลังเลียบตลิ่งวิ่งออกฉุย
บ้างโดดน้ำลงไปว่ายตะกายตะกุย เอามือพุ้ยน้ำว่ายต่ายขึ้นเรือ
พวกชาวเมืองจับได้ก็หลายร้อย ที่แตกถอยหนีไปข้างฝ่ายเหนือ
พระมังคลาตีประดังกระทั่งเรือ ข้างค่ายเหนือแตกยับอัปรา ฯ
๏ จะกล่าวฝ่ายพระนรินทร์สินสมุทร ถืออาวุธเร่งพหลพลอาสา
เห็นบาทหลวงยืนกำกับขับโยธา จึงร้องว่าจับให้ได้อย่าไว้มัน
อ้ายนี่ตัวก่อศึกให้ฮึกโหม ตีกระโจมเร่งจับพวกทัพขันธ์
จงรีบเรือเข้าไปอย่าไว้มัน เอาให้ทันเดี๋ยวนี้ตีประดัง
ทหารโจนโยนโซ่เอาขอสับ พวกแขกรับโยนไฟดั่งใจหวัง
ทนคาบชุดจุดผึงเสียงตึงตัง ทหารตั้งโห่เร้าจะเอาชัย ฯ
๏ บาทหลวงเห็นสินสมุทรหยุดชะงัก แกรู้จักมั่นคงไม่สงสัย
เอะเหตุผลกลศึกดูตรึกไตร แต่ก่อนไรราวีต้องหนีมา
เหตุไฉนมันจึ่งรู้ว่าอยู่นี่ ยกมาตีรบพุ่งยุ่งหนักหนา
ไหนจะรู้ว่ากูกับมังคลา เกิดเข่นฆ่ารบพุ่งกันรุงรัง
เห็นจะรู้ว่าอยู่กำพลเพชร จึงลอดเล็ดมาทำร้ายเมื่อภายหลัง
ไหนจะมาช่วยกันดันทุรัง มันชิงชังกันสาหัสเป็นศัตรู
แต่เรานี้ต้องรับทัพกระหนาบ จะคิดปราบราญรอนเห็นอ่อนหู
แต่จำเป็นจำต้องป้องศัตรู คงจะสู้กับมันจนบรรลัย
ครั้นจะหนีไม่มีที่จะออก เหมือนหนามยอกคงต้องเชือดจนเลือดไหล
แล้วจึงร้องคุกคามคำรามไป ว่าเหตุไรเองจึ่งมาไล่ราวี
จนเขาไม่สู้รบเที่ยวหลบหลีก ยังกางปีกตามประจญอ้ายคนผี
มาชนรังแล้วอย่าหวังจะได้ดี กูจะตีมึงให้ยับดั่งสับปลา
ยังมิหนำตามมาเที่ยวหาเหตุ เองจะเจตนาไว้อย่างไรหวา
อันทวีปเวียงวังเมืองลังกา หรือเห็นว่าน้อยนักจึงชักชวน
ญาติวงศ์พงศามาหาอีก จะหักปีกมึงให้จมดั่งลมหวน
แล้วให้โยนก้อนหินดินชนวน ทั้งหลาวทวนพุ่งไปไฟน้ำมัน ฯ
๏ ฝ่ายพระจอมนครินทร์สินสมุทร กับพระสุดสาครรับเป็นทัพขัน
ให้ทหารดับไฟไหม้เป็นควัน แล้วเร่งกันเรียงหน้าดาประดัง
ยิงปืนใหญ่ไล่เรือกำปั่นรบ เร่งสมทบกันเข้ามาทั้งหน้าหลัง
บ้างก็ยิงเรือแขกจนแตกพัง ดาประดังรบรับทั้งดับเพลิง
ปืนมณฑกนกสับทั้งคาบชุด อุตลุดตีให้เปิดเตลิดเหลิง
บาทหลวงเห็นปลั้วเปลี้ยจะเสียเชิง ดูแรงเริงกองทัพเหลือรับรอง
เห็นจะยับทัพกระหนาบปราบไม่หยุด แกถอยรุดให้กำปั่นผันผยอง
เห็นพวกแขกล้มตายลงก่ายกอง จะตรึกตรองท่าไรจนใจครัน
แต่แข็งขืนยืนร้องว่าให้รับ เอาปืนตับยิงต้องค่อยผ่อนผัน
เหลียวไปดูบนตลิ่งยิ่งเป็นควัน จะป้องกันเต็มประดาพลางหารือ
ท้าวกุลามาลีไม่มีขวัญ พูดเสียงสนั่นต่างต่างลงครางหือ
เสียสติอารมณ์ประนมมือ เสียงเอออือสุดแต่ท้าวเจ้าประคุณ ฯ
๏ บาทหลวงเฒ่าร้องตวาดชาติอ้ายแขก อกจะแตกเกือบจะสิ้นดินกระสุน
จะคิดการเป่าปัดขัดเจ้าคุณ รบกันวุ่นขึ้นมาดาประดัง
ท้าวเจ้าคุณก็ยังมีแต่ชีวิต มันสุดคิดแล้วก็คงจะลงถัง
เรียกกันมาว่ากระไรจะใคร่ฟัง ยังมานั่งหน้าจ้อยถอยออกไป
นี่หรือชายชาติกษัตริย์อ้ายกัดแพะ ทั้งไก่แกะเองสิคว้าไม่ปราศรัย
ดีแต่กินกับเจ้าชู้แล้วหูไว อ้ายจัญไรคนโง่เหมือนโคควาย
แกด่าพลางทางเร่งกระบวนทัพ เอาปืนตับยิงไปดั่งใจหมาย
เดินกำกับพวกพหลพลนิกาย ทั้งไพร่นายอย่าประมาทประกาศกัน
เร่งคิดอ่านกว้านสมออย่ารอรั้ง พอกำลังที่จะสู้เป็นคู่ขัน
ฉวยเลียทีคลื่นระลอกออกไม่ทัน จะพากันแตกตายวายชีวง
แม้นพลาดพลั้งอย่างไรเอาไฟจุด แล้วรีบรุดออกให้ได้ดั่งใจประสงค์
แล้วให้ยกค่ายวิหลั่นเป็นมั่นคง ตั้งให้ตรงพอประทังบังลูกปืน ฯ
๏ จะกล่าวข้างทัพไทยไล่ประชิด สำแดงฤทธิ์ตรงเข้ามาไม่ฝ่าฝืน
ทหารพวกเกณฑ์หัดบ้างยัดปืน เสียงครั้นครื้นกึกก้องท้องทะเล ฯ
๏ ฝ่ายพระศรีสุวรรณวงศ์พงศ์กษัตริย์ ให้เร่งรัดตีกระชั้นอย่าหันเห
เห็นลมส่งคลื่นระดมสมคะเน แม้นเรือเหยิงกระหน่ำร่ำเข้าไป ฯ
๏ ฝ่ายไทท้าวเจ้าพาราปตาหวี คิดจะหนีบอกอาจารย์แล้วขานไข
ว่าเจ้าคุณกรุณาคิดล่าไป ให้พ้นภัยรอดชีวาอย่าช้าเลย ฯ
๏ บาทหลวงแกร้องแรกอ้ายแขกตี้ จะออกที่ข้างไหนเล่าเจ้าแม่เอ๋ย
แต่แรกมึงพูดจาว่าข้าเคย ตีเชลยมิใช่น้อยนับร้อยพัน
กูก็คิดว่ามึงกล้าอ้ายหมาเหมี่ยว แกเข่นเขี้ยวตาแดงพูดแข็งขัน
โดยมานะด่าว่าสารพัน ในใจนั้นเล่าก็กลัวขนหัวพอง
แต่น้ำใจโกรธาด่าสำทับ กูกินตับเสียดอกหวาอย่าจองหอง
อ้ายขี้ขลาดชาติวัวหนังหัวพอง มึงจะต้องให้มัดแกกัดฟัน ฯ
๏ ท้าวกุลามาลีเหมือนผีเข้า นั่งกอดเข่าร้อนใจดังใฝ่ฝัน
ทั้งอ้ายเฒ่ามันด่าสารพัน ไม่มีขวัญอยู่กับตัวเพราะกลัวตาย
ต้องทนให้อ้ายเฒ่ามันด่าแช่ง ไม่รู้แห่งรู้หนจะขวนขวาย
ด้วยน้ำจิตสั่นรัวกลัวจะตาย แล้วกราบไหว้เจ้าประคุณกรุณา ฯ
๏ บาทหลวงว่าแต่เจ้าคุณยังวุ่นวิ่ง ราวกันลิงรบสู้ดูเถิดหวา
ใครเก่งเหล็กเก่งไหลใช้ปัญญา จะได้มาช่วยฝ่าเท้าเมื่อคราวจน
มึงนี้ชาติชายกระเบนสตรีแท้ จะสู้แต่พวกผู้หญิงในสิงหล
ก็ไม่ได้จริงหนาหวาเข้าตาจน อย่ามาบ่นร่ำไรกูไม่ฟัง
เสียงปืนผาข้าศึกออกกึกก้อง จะมาร้องเอาแต่ในน้ำใจหวัง
ใครเขาไม่กลัวตายวายชีวัง จึงต้องตั้งรบรับทัพฉกรรจ์
รักชีวิตอยู่แต่เจ้าคนเหล่านี้ มันใช่ผีใช่ยักษ์มักกะสัน
ก็จำเป็นจำสู้อยู่ด้วยกัน แต่เองนั้นกลัวตายคิดถ่ายเท
เฮ้ยนี้แน่ตัวกูอยู่เป็นพระ ไม่คิดจะยักย้ายทำไพล่เผล
ถึงเป็นตายเรือล่มจมทะเล ไม่สมคะเนไว้ชื่อให้ลือชา
กระบี่คมของกูอยู่ในฝัก ไม่อยากชักให้ใครเห็นเช่นดอกหวา
จะเป็นตายไม่เสียดายแก่ชีวา เมื่อกรรมมาถึงกายก็วายปราณ ฯ
๏ ท้าวกุลาว่าทำไมกับใต้เท้า ข้าพเจ้ากลัวไปหลายสถาน
แม้นตัวตายใครจะครองศฤงคาร มิสาธารณ์เป็นของเขาหรือเจ้าคุณ
บาทหลวงว่าอ้ายแขกตี้นี่ขี้ขลาด น้ำใจชาติติดไพร่อ้ายสถุล
เสียแรงบอกของดีไม่มีคุณ มันก็วุ่นแต่ตัณหาอ้ายบ้ากาม
ประเดี๋ยวนี้กลัวตายขายน้ำหน้า ช่างชั่วช้าเต็มระยำอ้ายซำสาม
แกด่าพลางเห็นไฟติดไหม้ลาม ลุกไปตามเชือกเสาทั้งเพลาใบ
บาทหลวงสั่งนายทหารท่านแม่ทัพ บ้างยิงรับดูเป็นควันเสียงหวั่นไหว
ฝ่ายพระจอมสินสมุทรวุฒิไกร จึงสั่งให้เสนีผู้ปรีชา
เร่งสมทบรบให้ได้ในวันนี้ เอาเรือตีเรียงรายทั้งซ้ายขวา
จับให้ได้อ้ายเฒ่าเจ้ามารยา อย่าเพ่อฆ่าให้มันตายวายชีวง
อ้ายนี้ตัวก่อศึกมาลึกซึ้ง รู้ไม่ถึงมารยามันพาหลง
แต่พวกเราเจียนจะขาดญาติวงศ์ เพราะว่าหลงกับเจ้าครูผู้อาจารย์
จนเสียท่าแทบชีวาจะมอดม้วย ไปอยู่ด้วยอ้ายเกเรเดรฉาน
แล้วมันกลับมาตอแยเป็นแหพาน จนเกิดการชุลมุนวุ่นถึงเรา
เหวยเสนีตีประทับจับให้ได้ เอาปืนใหญ่ยิงเข้าไปทั้งไฟเผา
แม้นเข้าใกล้ได้ทีเร่งตีเอา ทหารเราแต่บรรดาโยธาไทย
พอยัดปืนยืนสะพรั่งแล้วตั้งโห่ สำเนียงโกลาลั่นสนั่นไหว
บังเกิดลมสีแดงดั่งแสงไฟ พายุใหญ่ป่วนก้องท้องทะเล
ตีกำปั่นหันเหียนเจียนจะคว่ำ ระลอกซ้ำโยนปั่นให้หันเห
ทั้งหัวท้ายหันหวนอยู่รวนเร ท้องทะเลมืดคลุ้มชอุ่มควัน
ชะนีร้องก้องคำรนฝนก็ดก พวกบนบกวิ่งเวียนอยู่เหียนหัน
บังเกิดลมเป็นลมบ้าสลาตัน เสียงครื้นครั่นกึกก้องท้องอัมพร
พวกโยธาถอยล่าเข้าหาร่ม ถูกทั้งลมทั้งฝนคนสยอน
ต้องกลับพวกเสนาพลากร เข้านครเมืองด่านชานบุรี ฯ
๏ จะกล่าวข้างกำปั่นก็หันเห ท้องทะเลมืดมัวทั่ววิถี
ไม่เห็นหนเหนือใต้ในนที ลมก็ตีแตกไปไม่ได้ทาง
ทั้งเรือแขกเรือไทยเพลาใบหัก ไม่รู้จักโดนกันตรงเสียงโผงผาง
บ้างกราบแตกแยกยับเจียนอับปาง ตีไปทางทักษิณสิ้นกองเรือ
แล้วกลับหวนป่วนปั่นแตกกันออก คลื่นระลอกตีพวกไทยไปฝ่ายเหนือ
แต่พวกแขกลมปัดพัดเอาเรือ ไม่ขึ้นเหนือลงข้างใต้ย้ายกันไป
เพราะกุศลคนทั้งสองยังไม่ม้วย เทพเข้าช่วยจะได้หาที่อาศัย
จึงบันดาลวายุพัดให้ปัดไป พายุใหญ่มิได้ซาถึงห้าวัน
ทั้งฝนฟ้าก็คะนองร้องไม่หยุด คนแทบสุดชีวาเจียนอาสัญ
ได้กินแต่ข้าวตากลำบากครัน กับน้ำมันเนยถั่วพอกลั้วคอ
แต่ไม่เห็นหนทางกลางวิถี จะร้ายดีอย่างไรไฉนหนอ
แต่บาทหลวงแกเคยอยู่นั่งชูคอ แต่ตัวงอยืดไม่ได้หายใจรวน ฯ
๏ ฝ่ายไทท้าวเจ้าพาราปตาหวี ลงเต็มทีเสียน้ำใจอาลัยหวน
ไม่เคยยากกรากกรำยิ่งคร่ำครวญ ละห้อยหวนดั่งชีวิตจะปลิดปลง
ไหนจะอดข้าวปลากระยาหาร ทั้งรำคาญที่ไม่สมอารมณ์ประสงค์
บังเกิดลมอาเจียนให้เวียนวง จะนั่งตรงเรือก็แคลงดั่งแกว่งไกว
บาทหลวงหยิบข้าวตากใส่ปากป้อน อย่าใจอ่อนคิดให้มากถลากไถล
คิดถึงพระเยซูของกูไป ท่านจะได้ช่วยเราเมื่อคราวจน
จงแข็งใจคำนับคือกราบไหว้ จะพ้นภัยในจังหวัดที่ขัดสน
คงจะไม่อับปางในกลางชล แม้นคิดวนเวียนไปไม่เป็นการ ฯ
๏ ฝ่ายไทท้าวเจ้าพาราปตาหวี ไม่ยินดีเสียใจหลายสถาน
พามาได้ยากแค้นแสนกันดาร เพราะอาจารย์เสียทีทั้งรี้พล
แต่ไม่ออกปากว่าน้ำตาหยด แสนระทดเหื่อชุ่มทุกขุมขน
ลมก็ซัดเรือไปเข้าในวน พายุฝนก็ค่อยเบาบรรเทาคลาย
แต่ยังมืดมัวมนบนอากาศ ภาณุมาศมิได้สร่างกระจ่างฉาย
เรือค่อยหยุดแคลงหน่อยค่อยสบาย ที่หนาวกายก็ค่อยเบาบรรเทาลง ฯ
๏ จะกล่าวฝ่ายท่านครูผู้วิเศษ เป็นพราหมณ์เทศเที่ยวอยู่ในไพรระหง
ปรากฏนามพราหมณ์คาวุตภุชพงศ์ เป็นเชื้อวงศ์รามราชชาติตระกูล
กินว่านยาอายุวัฒนะ ไม่ธุระโภไคยทั้งไอศูรย์
สลัดสละละเพศกิเลสมูล ทั้งประยูรวงศาไม่อาลัย
มีศิษย์หาแต่บรรดาที่เป็นปราชญ์ เฉลียวฉลาดการเวทข้างเพทไสย
สิบสี่คนด้นเดินในเนินไพร กินลูกไม้เผือกมันพรรณผลา
ถือขันตีอดใจไว้เป็นนิจ สุจริตยอดมนุษย์ไม่มุสา
ทั้งโรคภัยมิได้มีมาบีฑา อายุห้าร้อยปีดีทุกคน
ดูเหมือนหนุ่มชุ่มชื่นจะยืนนั่ง ทั้งกำลังเดินจัดไม่ขัดสน
ถึงสัตว์สีห์มิได้กลัวทั่วทุกคน ด้วยเวทมนตร์สารพันมั่นในใจ
ตามท่านครูผู้ประสิทธิ์ฤทธิเวท แต่ถือเพศอย่างพราหมณ์ตามวิสัย
เที่ยวไปทุกเกาะแก่งทุกแห่งไป ตามวิสัยจิตหวังทางเมตตา
หวังประโยชน์โปรดคนที่เรือแตก ไปช่วยแบกป้องปัดฝูงมัจฉา
อันสัตว์ร้ายในกระสินธุ์ถิ่นชลา กลัวฤทธาผู้วิเศษด้วยเวทมนตร์
เมื่อวันนั้นท่านครูมาอยู่เกาะ นั่งพิเคราะห์ดินฟ้าโกลาหล
เห็นมืดมัวทั่วพื้นภูวดล บังเกิดฝนลมกล้าฟ้าคะนอง
ก็รู้สิ้นพิภพจบสถาน ว่าอาจารย์พระฝรั่งแขกทั้งผอง
ไปเสียทัพอัปรามาทั้งกอง พายุต้องตกในวนชลธี
จำจะช่วยอย่าให้ม้วยชีวาวาตม์ ให้เคลื่อนคลาดจะได้ไปในวิถี
เขาก็เป็นนักปราชญ์ฉลาดดี แต่ตกที่ขัดสนในวนวัง
พลางบอกกับศิษย์หาที่มาด้วย จะไปช่วยกันประชุมช่วยคุ้มขัง
ให้ได้ไปปลดปลอดรอดชีวัง ไปช่วยนั่งภาวนาสมาทาน
พอลมหยุดคลื่นซาท้องฟ้าสาง ค่อยสว่างอาทิตย์แดงส่งแสงฉาน
ที่พยับอับพื้นโพยมมาน ก็บันดาลเสื่อมหายในนที
พวกพหลพลไพร่ในกำปั่น เห็นสุริยันแจ่มกระจ่างสว่างศรี
ต่างคนต่างหิวหอบบอบเต็มที ลุกจากที่ไม่ใคร่ได้ใจระทวย
บาทหลวงแกลืมตาเห็นฟ้าขาว ค่อยวายหนาวแต่ในใจให้ระหวย
ผงกหัวขึ้นได้หายใจรวย อ่อนระทวยไปทั้งกายแทบวายปราณ
ถึงห้าวันห้าคืนกลืนแต่น้ำ ลมมันร่ำเอาเพราะอดรสอาหาร
แต่ทำใจแข็งขืนพอชื่นบาน นอนให้การเสียงออกเจ้าเรียกหาคน
ให้หุงข้าวเผาปลาเร่งฆ่าไก่ ปิ้งมาให้สารพัดอย่าขัดสน
พวกคนครัวไปหามาบัดดล แล้วก็ขนข้าวมาวางข้างแกนอน
เผยลุกเรียกหาพระยาแขก อย่าตื่นแตกนิ่งอยู่กูจะสอน
ลุกขึ้นกินข้าวปลาอย่าอาวรณ์ จะให้จรกลับพาราไปหาเมีย ฯ
๏ ท้าวกุลามาลีค่อยมีจิต คะนึงคิดก็ค่อยวายที่ใจเสีย
พลางลืมตาหน้าตึงคิดถึงเมีย ที่ละเหี่ยหิวละห้อยค่อยประทัง
อุตส่าห์ลุกขึ้นมากินอาหาร กับอาจารย์ค่อยสบายที่วายหวัง
บาทหลวงเฒ่าค่อยดำรงทรงกำลัง ถอยมานั่งจับเจ่าเห็นเขาราย
แล้วยกกล้องส่องดูรู้ว่าเกาะ เห็นละเมาะเรียงกันเป็นชั้นฉาย
ที่วังเวิ้งเชิงผาศิลาลาย ดูคล้ายคล้ายหรุบหรู่เหมือนผู้คน
แล้วแลไปในมหาชลาสินธุ์ เห็นวารินสีผิดคิดฉงน
เอะมาตกขุมขังในวังวน คงสิ้นชนม์สิ้นเชื้อทั้งเรือแพ
แกตกใจหายวับแทบดับจิต เห็นสุดฤทธิ์สุดรู้ดูแฉว
ไม่เห็นสิ่งที่จะกันจะผันแปร คงตายแน่ละวะกูทั้งผู้คน
แกจึ่งหาแต่บรรดาแขกฝรั่ง มาพร้อมพรั่งแล้วแถลงแจ้งนุสนธิ์
ว่าเรือเราตกกระทั่งถึงวังวน เห็นสุดจนปัญญาในสาคร
ที่ตำราว่าสาชลในวนนี้ ถึงร้อยปีลมจึงฉุดได้หลุดถอน
ในตำราเรียกว่าอ่าวมังกร จะชักถอนไปให้หลุดสุดปัญญา
พวกพหลพลคนที่นั่งอยู่ทั้งนี้ ใครจะมีเวทมนตร์ดลคาถา
ช่วยเรียกลมเรียกน้ำตามตำรา แต่ตัวข้าคิดไม่เห็นจะเป็นตาย
แต่ไทท้าวเจ้าพาราปตาหวี ขวัญไม่ดีดูไปแล้วใจหาย
ทั้งพวกพลเสนาบรรดานาย ต่างวุ่นวายง่วงเหงาเศร้าหัวใจ ฯ
๏ จะกล่าวถึงพราหมณ์ที่มาพฤฒาเฒ่า กับพวกเหล่าศิษย์หาอยู่อาศัย
บนเพิงผาหน้าเกาะเดินเสาะไป เห็นไรไรเหมือนกำปั่นสักพันลำ
เอะตกวนคนจะตายวายชีวิต เมตตาจิตต้องช่วยชุบอุปถัมภ์
จึงบอกศิษย์หาว่าเราจำ จะไปทำให้เป็นลมระดมมา
พัดกำปั่นขึ้นให้พ้นจากวนนี้ ก็จะมีส่วนกุศลคนนักหนา
พลางชวนกันดั้นเดินดำเนินมา เลียบไปหน้าหาดทรายชายทะเล
แล้วร้องว่าฮ้าเฮ้ยพวกกำปั่น จะพากันไปข้างไหนแล่นไพล่เผล
จนตกวนนี้แหละชื่อสะดือทะเล จะถ่ายเทคิดอ่านสถานใด
ต่อร้อยปีจึ่งจะมีพายุใหญ่ หอบขึ้นได้จากวนชลใส
มาตกอยู่เห็นชีวันจะบรรลัย จงแก้ไขเสียให้พ้นจากวนวัง
บาทหลวงเฒ่าเสาวนาคนมาบอก ดั่งเอาหอกแทงใจไม่วายหวัง
จึ่งร้องไปด้วยสำเนียงเสียงอันดัง โปรดสักครั่งขอชีวงให้คงคืน
ฝ่ายพราหมณ์เฒ่าเหล่าศิษย์คิดสังเวช สำแดงเดชเดินคงคาไม่ฝ่าฝืน
ถึงกำปั่นพราหมณ์คาวุตก็หยุดยืน คนทั้งหมื่นกราบกรานอาจารย์พราหมณ์ ฯ
๏ บาทหลวงเชิญให้ขึ้นไปในกำปั่น ท่านพราหมณ์นั้นก็ขึ้นไปแล้วไต่ถาม
ว่าเหตุผลเป็นไฉนจงไขความ ท่านก็นามเชื้อปราชญ์ฉลาดดี
สารพัดรู้สิ้นการดินฟ้า ไยจึ่งมาตกวนจนวิถี
บาทหลวงจึ่งเล่าแถลงแจ้งคดี แล้วจึ่งมีวาจาขอการุญ
ช่วยให้พ้นวนวังเหมือนดังหมาย พอรอดตายคนในเรือช่วยเกื้อหนุน
พอไปถึงเขตแดนจะแทนคุณ จงการุญข้าพเจ้าทั้งบ่าวนาย ฯ
๏ ฝ่ายพราหมณ์เฒ่าเสาวนารับว่าคะ ข้าเจ้าจะช่วยให้ท่านรีบผันผาย
อันเรื่องจะสนองคุณอย่าวุ่นวาย แม้นรอดตายจะไดัครรไลจร
บาทหลวงฟังพราหมณ์ว่าค่อยผาสุก เหมือนหยิบทุกข์ขึ้นไปทิ้งบนสิงขร
ฝ่ายท่านครูผู้ประสิทธิ์ฤทธิรอน ประนมกรเข้ากสิณอภิญญาณ
กับพวกศิษย์แต่บรรดาที่มาด้วย พากันช่วยตั้งจิตอธิษฐาน
ภาวนานิ่งนั่งในทางฌาน สำแดงการมัธยัสถ์โดยศรัทธา
บังเกิดเป็นลมหวนป่วนเป็นคลื่น นภางค์พื้นมืดมิดทุกทิศา
เป็นน้ำหนุนพูนพรั่งไหลหลั่งมา ทั้งเสียงฟ้ากึกก้องร้องคำรน
เกิดเป็นลมสลาตันให้ปั่นปัด ระลอกซัดในนทีไม่มีฝน
หนุนกำปั่นหันเหียนให้เวียนวน หลุดออกพ้นจากกระสินธุ์ถิ่นมังกร
ขึ้นฟูฟ่องล่องลอยไปตามคลื่น นภางค์พื้นแจ่มจำรัสประภัสสร
ลมก็เรื่อยเฉื่อยสบายกระจายจร ที่อาวรณ์รอดตายหายรัญจวน
บาทหลวงเฒ่ากับพระยาปตาหวี ต่างเปรมปรีดิ์เอมอิ่มพลางยิ้มสรวล
น้อมคำนับพฤฒาพราหมณ์ตามกระบวน แล้วเชิญชวนผู้เฒ่ากินข้าวปลา
ฝ่ายท่านครูผู้ประสิทธิ์ฤทธิเวท จึ่งแจ้งเหตุอาหารขาดไม่ปรารถนา
ไม่ต้องการเอมโอชโภชนา เสพย์ผลาผลไม้ในไพรวัน
พอเป็นยาปรมัตบำบัดโรค ไม่ทุกข์โศกแก่ใบไม้ในไพรสัณฑ์
กินพอเป็นอาหารสำราญครัน ไม่ผูกพันกินอยู่ทุกผู้คน ฯ
๏ บาทหลวงฟังวาจาพฤฒาแถลง ท่านชี้แจงเรื่องราวกล่าวนุสนธิ์
น้อมคำนับกราบทั่วทุกตัวคน ได้รอดพ้นความตายวายชีวัง
ฝ่ายพฤฒาว่าจะลาท่านก่อนแล้ว จงผ่องแผัวรีบไปดั่งใจหวัง
แล้วชี้ทางกลางชลพ้นวนวัง เอาเข็มตั้งทิศอุดรรีบจรไป
แล้วลงจากกำปั่นมิทันช้า เดินคงคาขึ้นไปทางหว่างไศล
ไม่ถึงครู่ดูตามกันไรไร ประเดี๋ยวใจหายวับไปลับตัว
เรือก็แล่นเลยมาในสาคเรศ พ้นประเทศพอเวลาฟ้าสลัว
พระสุริยนจวนจะค่ำชอ่ำมัว ค่อยสิ้นกลัวความตายสบายใจ
บ้างก็กินข้าวปลากระยาหาร ค่อยสำราญยิ้มแย้มดูแจ่มใส
บาทหลวงเฒ่าเข้าในท้ายสบายใจ กับท้าวไทเจ้าพาราพูดจาพลาง
ว่าครั้งนี้เสียทีแล้วหนอหวา เสียโยธาสารพัดจะขัดขวาง
แต่ชีวิตแทบจะยับเจียนอับปาง ที่ในกลางสาคโรชโลธร
ท้าวกุลาว่าเจ้าคุณบุญมาช่วย จึ่งไม่ม้วยเทพเจ้าเข้าสังหรณ์
ให้ท่านพราหมณ์อยู่ในป่าพนาดร มาช่วยช้อนเภตราออกมาพลัน ฯ
๏ บาทหลวงว่าฮ้าเฮ้ยมึงอย่าพูด นี่แลทูตพระเยซูอยู่สวรรค์
มาโปรดกูดูเอาเถิดประเสริฐครัน พูดเป็นควันขู่ขับทับทวี
อันพระกูรู้หรือไม่หวาอ้ายแขก มาช่วยแบกช่วยหามตามวิถี
เองจงกลับใจมาเถิดหวาดี จะได้มีความสุขไม่ทุกข์ทน
มาเข้ารีตเสียกับกูกินหมูหัน จะป้องกันเป่าปัดไม่ขัดสน
พระเป็นเจ้ารักใคร่แล้วไม่จน คงช่วยขนบาปไปให้สบาย ฯ
๏ ฝ่ายไทท้าวเจ้าพาราปตาหวี ฟังคดีร้อนใจมิใคร่หาย
จะให้เรากินหมูแล้วสู้ตาย ถ่มน้ำลายทุดทุดไม่พูดจา
บาทหลวงเฒ่าแกอุบายเพราะรายอยาก มาลำบากอยู่กับแขกแปลกภาษา
อยากกินหมูอยู่ไม่วายหลายเวลา กินแต่ปลาเนื้อไก่ไม่ได้การ
เรือก็แล่นเลยมาในสาคเรศ พ้นภัยเภทค่อยสบายหลายสถาน
ลมก็เรื่อยเฉื่อยฉ่ำไปสำราญ สิ้นรำคาญคนระงับได้หลับนอน ฯ
๏ จะกล่าวถึงนคราเมืองกาศึก ให้ตั้งฝึกพวกทหารชาญสมร
สะพรั่งพร้อมเสนาประชากร เจ้านครนามนรินทร์ท้าวสินชัย
มเหสีมีนามตามภาษา ชื่อบุษยาดวงมณีผ่องสีใส
มีบุตรีสวยสำอางอยู่ปรางค์ชัย ชื่อระเด่นดวงประไพวิไลทรง
ดังดวงจิตบิตุเรศเกศกษัตริย์ ท้าวเธอจัดสาวที่รุ่นสกุลหงส์
เป็นพี่เลี้ยงนุชนางสำอางองค์ แต่ล้วนวงศ์พวกผู้ดีมีตระกูล
เฉลิมยศพระบุตรีนารีรัตน์ ตามกษัตริย์ธิบดินทร์นรินทร์สูร
อันกาศึกเมืองนี้บริบูรณ์ ทั้งตระกูลเศรษฐีพวกมีเรือ
รับสั่งของต่างต่างขึ้นห้างไว้ แล้วขนไปเที่ยวขายข้างฝ่ายเหนือ
ทั้งยุ้งฉางใหญ่ใหญ่ใส่ข้าวเกลือ ใครขาดเหลือจับจ่ายให้เป็นทาน
แต่เมืองขึ้นนั้นก็มีถึงสี่ร้อย มิใช่น้อยล้วนเป็นสุขสนุกสนาน
มีแต่ความสุโขมโหฬาร ทุกเมืองบ้านผาสุกไม่ทุกข์ภัย ฯ
๏ จะกล่าวถึงสังฆราชพระบาทหลวง แต่แล่นล่วงข้ามมหาชลาไหล
สิบห้าวันบรรลุถึงทรงไกร แกสั่งให้ทอดท่าหน้าสันดอน
ฝ่ายเรือใช้ไปตระเวนเห็นกำปั่น ประมาณพันจอดรายชายสิงขร
จึงแวะเข้าไต่ถามนามกร ว่าเรือจรมาแต่ไหนหรือไพรี
ฝ่ายพวกแขกในกำปั่นนั้นจึ่งว่า เราแล่นมาจากเมืองปตาหวี
เจ้าพารามาเที่ยวชมนที ลมมันตีพัดพาเภตราไป
ถึงห้าเดือนเหมือนอย่างว่าใช่ข้าศึก อย่าได้นึกเคลือบแคลงแหนงไฉน
สิ้นแผนที่แล่นหลงเวียนวงไป จำไม่ได้ขอบเขตประเทศทาง
ขออาศัยซื้อหากระยาหาร ทางกันดารสารพัดจะขัดขวาง
ขัดเสบียงอาหารลงย่านกลาง ไพร่ขุนนางเดิมทีไม่มีกิน
จะขอซื้อข้าวปลากระยาหาร ทั้งคาวหวานพอได้สมอารมณ์ถวิล
แล้วก็จะขอลาไปธานินทร์ ประเทศถิ่นนคราเหมือนอาวรณ์ ฯ
๏ พวกตระเวนแจ้งกิจจาพากันกลับ มาบอกกับขุนด่านชาญสมร
ว่ากำปั่นที่มาหน้าสันดอน เจ้านครปตาหวีบุรีเรือง
มาเที่ยวชมยมนาสาคเรศ บังเกิดเหตุลมกล้าฟ้าก็เหลือง
ตีกำปั่นปัดส่งหลงบ้านเมือง ทั้งขัดเคืองของเสบียงเลี้ยงโยธา
ขุนด่านแจ้งบอกเข้าไปในนิเวศน์ นำเอาเหตุเรื่องราวไปกล่าวหนา
กับท่านขุนเสนีผู้ปรีชา ให้ทูลฝ่าบาทบงสุ์ดำรงวัง
พวกเสมียนเขียนสารให้ม้าใช้ รีบเข้าไปแจ้งยุบลเหมือนหนหลัง
คนที่รับหนังสือไปเข้าในวัง ส่งให้ยังเสนาในธานี
พอไทท้าวเจ้านิเวศน์เสด็จออก รีบเอาบอกเข้าประณตบทศรี
อ่านถวายเจ้าจังหวัดปัถพี ตามคดีขุนด่านให้สารมา ฯ
๏ ในอักษรว่ากำปั่นสักพันเศษ เจ้าประเทศปตาหวีมียศถา
จากประเทศไปเที่ยวชมยมนา พลัดพาราหลงทางไปกลางชล
ถึงห้าเดือนเฟือนทางสิ้นแผนที่ หลงมานี้สารพัดจะขัดสน
สิ้นเสบียงเลี้ยงเสนาประชาชน ไปตกวนแทบจะตายวายชีวัน
มาขอซื้อข้าวปลากระยาหาร พอสำราญอิ่มเอมเกษมสันต์
ขออยู่ซื้อหาสักพอห้าวัน พระทรงธรรม์จะโปรดปรานสถานใด ฯ
๏ ฝ่ายท่านท้าวเจ้าพิภพจบจังหวัด โองการตรัสโปรดปรานแล้วขานไข
คิดก็น่าเวทนามาแต่ไกล ทั้งพลัดไพร่พลัดเมืองเคืองรำคาญ
เหมือนอกเราอกเขาก็เร่าร้อน ต้องอาวรณ์หลงมาน่าสงสาร
อย่าต้องซื้อต้องหาให้ช้าการ กับอาหารไม่กระไรจะให้ปัน
จงไปเชิญเจ้าพาราขึ้นมาก่อน มีทุกข์ร้อนเป็นไฉนจึ่งผายผัน
อันข้าวของเครื่องเสบียงจะเลี้ยงกัน เราให้ปันดอกให้คนมาขนไป
เสนารับอภิวันท์รีบผันผาย ไปบรรยายทูลแจ้งแถลงไข
ฝ่ายท่านท้าวปตาหวีก็ดีใจ จึ่งเล่าให้กับท่านอาจารย์ฟัง ฯ
๏ บาทหลวงเฒ่าดีใจไปเถิดหวา เจ้าพาราชื่นชมแล้วสมหวัง
เขาเมตตาปรานีดีกว่าชัง ขึ้นไปฟังเจ้าพาราจะปรานี
กูไปด้วยจะได้ช่วยพูดประจบ ให้เขาคบเขารักเป็นศักดิ์ศรี
ได้ผูกพันกันไว้เป็นไมตรี คุณจะมีอยู่ดอกหวาพากันไป
แล้วบอกกับเสวกาที่มาแจ้ง ท่านชี้แจงทูลพระองค์อย่าสงสัย
พรุ่งนี้เช้าเราจะชวนอาจารย์ไป เฝ้าภูวไนยจอมประเทศเขตนคร
เสนารับอภิวันท์แล้วผันผาย ลงเรือพายรีบมาหน้าสิงขร
ขึ้นไปเฝ้าท้าวสินชัยในนคร ทูลภูธรตามที่ฟังแต่หลังมา
ฝ่ายไทท้าวเจ้ามิ่งมไหสวรรย์ จึ่งมีบัญชาตรัสให้จัดหา
เครื่องกระบวนทวนธงอลงการ์ กับรถาลงไปรับประคับประคอง
ให้สมยศเจ้าพาราปตาหวี ไปให้ขี่จากเภตรามาทั้งสอง
กับสังฆราชรีบไปรับประคับประคอง อย่าให้ข้องเคืองขัดอัธยา
แล้วให้แต่งพระโรงคัลที่ชั้นนอก เราจะออกรับสู้ผู้มาหา
ตำมะหงงรับรสพจนา คลานออกมาสั่งเสร็จสำเร็จการ
พอเช้าตรู่สุริยาภาณุมาศ ให้เคลื่อนคลาดพวกพหลพลทหาร
เอารถรัตน์เทียมม้าอาชาชาญ ออกทวารนครารีบคลาไคล
เดินกระบวนทวนธงตรงไปด่าน ถึงสถานเมืองท่าชลาไหล
ให้หยุดพวกจัตุรงค์ทั้งธงชัย คอยท้าวไทจะขึ้นมาจากสาคร ฯ
๏ จะกล่าวฝ่ายเจ้าพาราปตาหวี ครั้นสุริย์ศรีแจ่มจำรัสประภัสสร
กับบาทหลวงที่จะไปในนคร พลางรีบร้อนลงเรือบดหมดด้วยกัน
กับสิ่งของต่างต่างอย่างฝรั่ง เครื่องแขวงตั้งสารพัดแกจัดสรร
เอาขึ้นไปตามทำนองของกำนัล รีบผายผันมาถึงท่าหน้าบุรินทร์
พวกเสนาลงมาอยู่คอยรับ ต่างคำนับชื่นชมสมถวิล
เชิญให้ขึ้นรถาไปธานินทร์ พร้อมกันสิ้นแห่เข้าไปในนคร ฯ
๏ ฝ่ายไทท้าวเจ้าบุรินทร์ปิ่นกษัตริย์ ออกแท่นรัตน์ขุนนางเข้าเฝ้าสลอน
ขุนเสนีกราบก้มประนมกร เจ้านครแล้วทูลมูลคดี
ว่าบาทหลวงกับพระยาขึ้นมาเฝ้า เชิญให้เข้าหยุดพักตำหนักศรี
ฝ่ายพระจอมจังหวัดปัถพี ทราบคดีสั่งมหาเสนาใน
ให้ไปเชิญเจ้าพาราปตาหวี เข้ามาที่พระโรงรัตน์จำรัสไข
กับบาทหลวงอาจารย์อันชาญชัย เสนาไปกราบประณตบทบงสุ์
แล้วเชิญท้าวเจ้าพาราปตาหวี ให้จรลีเข้าในวังดั่งประสงค์
กับบาทหลวงเดินไปดั่งใจจง เขานำตรงเข้าไปในพระโรง
ป่างพระปิ่นสินชัยปราศรัยทัก เชิญให้พักบนบัลลังก์ที่นั่งโถง
แต่อาจารย์เก้าอี้ตั้งกลางพระโรง ดูโอ่โถงเชิญให้นั่งอย่างธรรมเนียม ฯ
๏ ฝ่ายไทท้าวเจ้าพาราปตาหวี อัญชลีท้าวไทไม่อายเหนียม
เพราะเธอแก่แลเห็นเป็นธรรมเนียม แล้วฟุบเฟี้ยมยอบตัวต้องกลัวเกรง
ข้างบาทหลวงแกคำนับพลางจับหัตถ์ ท้าวเธอตรัสไพเราะดูเหมาะเหมง
ว่าดูก่อนท้าวกุลาท่านอย่าเกรง ใจข้าเองนับเนื้อเหมือนเชื้อวงศ์
จะต้องการสิ่งไรมิได้ขัด สารพัดข้าวของต้องประสงค์
เราจงรักกันไว้ดั่งใจจง โดยจำนงตามกษัตริย์ขัตติยา
ฝ่ายบาทหลวงแกให้บ่าวยกข้าวของ เครื่องเงินทองหลายอย่างต่างภาษา
มาถวายท่านท้าวเจ้าพารา ปรารถนาจะประสงค์เป็นวงศ์วาน ฯ
๏ ฝ่ายท่านท้าวสินชัยให้โอกาส แก่สังฆราชโดยนัยปราศรัยสาร
แล้วจึ่งว่าข้าแต่พระอาจารย์ จะต้องการสิ่งใดในบุรินทร์ ฯ
๏ บาทหลวงเฒ่าเสาวนาท้าวปราศรัย แกอิ่มใจอิ่มอารมณ์สมถวิล
จำจะให้ไทท้าวเจ้าแผ่นดิน นิยมยินรักใคร่ที่ในกู
จะได้เป็นที่หวังเห็นอย่างคิด เอาเป็นศิษย์อีกนครให้อ่อนหู
แล้วจะได้ตรึกตรองหาช่องคู ปราบศัตรูแก้แค้นที่แน่นทรวง
แกจึงว่าข้าแต่ท้าวเจ้าพิภพ ขอนอบนบพระคุณไท้นั่นใหญ่หลวง
ข้าพเจ้ามิได้ปองของทั้งปวง อันในดวงจิตข้าผู้อาจารย์
หวังประโยชน์แต่จะโปรดคนมีทุกข์ ให้เป็นสุขอิ่มเอมเกษมศานต์
เที่ยวสั่งสอนศาสนามาช้านาน ทุกถิ่นฐานนคราให้ถาวร
พอไปถึงพาราปตาหวี ท้าวยินดีชวนให้อยู่เป็นครูสอน
แล้วพากันเที่ยวมาในสาคร เกิดทุกข์ร้อนลมวิบัติให้ซัดมา
แกเล่าความตามเรื่องที่เคืองขัด ให้กษัตริย์เธอฟังที่กังขา
ครั้นเสร็จสิ้นเรื่องยุบลสนทนา ท้าวให้หาเครื่องเสวยทั้งเนยนม
สารพัดจัดสรรพรรณลูกไม้ ทั้งเป็ดไก่เครื่องลุดตี้มีขนม
ยกขึ้นตั้งแต่งไว้ในโต๊ะกลม ของอุดมหลายหลากดูมากมี
ยกเก้าอี้ฝรั่งมาตั้งเสร็จ เชิญเสด็จเจ้าพาราปตาหวี
กับบาทหลวงมาพลันด้วยทันที ขึ้นนั่งที่เรียงตามกันสามองค์
ท้าวสินชัยเชิญให้บาทหลวงฉัน พร้อมด้วยกันโดยในพระทัยประสงค์
ท้าวสินชัยนับเนื้อเหมือนเชื้อวงศ์ ด้วยจำนงชื่นบานสงสารครัน
เสวยพลางทางว่าเจ้าอย่าคิด เรารักสนิทเปรียบปานดั่งหลานขวัญ
จงยับยั้งพอสบายให้หลายวัน พลขันธ์จะได้นอนผ่อนสบาย
ท้าวกุลามาลีศรีสวัสดิ์ ประสานหัตถ์ทูลไปดั่งใจหมาย
พระคุณล้นพ้นที่จะอภิปราย ขอถวายความสัตย์ปัฏิญาณ
แม้นเคืองเข็ญเป็นอย่างไรจงใช้ข้า ตามประสาใจรักสมัครสมาน
เสวยเสร็จท้าวจึ่งเยื้อนเอื้อนโองการ ให้จัดสถานเก๋งใหญ่ในบุรินทร์
ทั้งผู้คนปรนนิบัติปัจถรณ์ ที่นั่งนอนแต่งตั้งอย่างถวิล
เชิญไปพักให้สบายในบุรินทร์ จงอยู่กินเหมือนอย่างวงศ์พงศ์ประยูร
กับท่านครูอยู่ให้สุขสิ้นทุกข์ร้อน จึ่งค่อยจรกลับไปยังไอศูรย์
ไปสำนักพักพาราอย่าอาดูร จงเพิ่มพูนภิญโญเดโชชัย
ท้าวสั่งเสร็จแล้วเสด็จยุรยาตร เข้าปรางค์มาศนพรัตน์จำรัสไข
แล้วตรัสสั่งมเหสีที่ข้างใน เอาใจใส่กินอยู่ช่วยดูการ
เขาเป็นเจ้านคราปตาหวี พลัดถิ่นที่เอ้องค์น่าสงสาร
แต่เรือซัดขัดขวางทางกันดาร โดยประมาณห้าเดือนไม่เคลื่อนคลา
มเหสีฟังสารโองการสั่ง นางจัดทั้งเครื่องอานพานสลา
ทั้งสิ่งของเอมโอชโภชนา ทุกเวลาจัดนางพวกข้างใน
ที่รูปทรงรื่นรวยสวยสะอาด ให้เชิญภาชนะทองอันผ่องใส
ไปถวายกษัตรามาแต่ไกล เอาใจใส่มิให้ขาดราชการ ฯ
๏ จะกล่าวฝ่ายพระธิดาพระยาหญิง สมรมิ่งดวงประไพอยู่ในสถาน
ได้ยินว่าท้าวกุลากับอาจารย์ จากสถานพลัดมาพาราเรา
พระบิตุรงค์โองการให้อยู่พัก ในตำหนักกรุณาเมตตาเขา
จึ่งรับสั่งให้หามารดาเรา ขึ้นไปเฝ้าที่ชานพักตำหนักจันทน์
ให้เลี้ยงดูอยู่กับพระฝรั่ง สถิตวังข้างฉนวนริมสวนขวัญ
นางจึ่งเรียกพี่เลี้ยงมาเร็วพลัน พี่ชวนกันออกไปดูครูอาจารย์
ว่ารูปร่างอย่างไรพระสังฆราช จึงองอาจศักดาทั้งกล้าหาญ
พี่จงรีบออกไปดูอย่าอยู่นาน พระอาจารย์รูปร่างจะอย่างไร
สี่พี่เลี้ยงเสาวนีย์คดีสดับ น้อมคำนับแล้วก็มาที่อาศัย
พลางแต่งตัวเรียกหาพวกข้าไท แล้วรีบไปที่ข้างหน้าเห็นอาจารย์
กับท่านท้าวเจ้าพาราปตาหวี นั่งเก้าอี้ทั้งสองกินของหวาน
ทั้งสี่นางหยุดดูเป็นครู่นาน เห็นอาจารย์รูปร่างสำอางตา
แล้วดูท้าวเจ้าพาราปตาหวี ก็งามดีหมดจดสมยศถา
แต่ท่านครูผู้อาจารย์พานชรา ดูผิวหน้าแดงก่ำเป็นน้ำนวล
ทั้งสี่นางต่างกลับเห็นสรรพเสร็จ เข้าไปเพ็ดทูลอนงค์ทรงพระสรวล
เขาแต่งตัวอย่างไรในกระบวน ดูสมควรหรือว่านุ่งพะรุงพะรัง
พี่เลี้ยงเล่าชี้แจงแถลงไข เขาสวมใส่หมวกดำทำด้วยหนัง
ใส่เสื้อสีตากุ้งไม่รุงรัง ดูเหมือนอย่างพวกข้างเราเข้ากะดี
พี่เลี้ยงกล่าวรูปทรงส่งสัณฐาน พระอาจารย์กับพระยาปตาหวี
พระนางได้ทราบสิ้นก็ยินดี ให้นึกมีใจจิตคิดศรัทธา ฯ
๏ ฝ่ายท่านท้าวสินชัยในนิเวศน์ ให้คิดเจตนานึกอยากศึกษา
จิตประสงค์คงจะเพียรเรียนวิชา กับพระอาจารย์เจ้าให้เข้าใจ
แล้วท้าวเธอเสด็จไปใกล้สังฆราช พลางประภาษพจนาอัชฌาสัย
ทั้งไทท้าวปตาหวีก็ดีใจ บังคมไทเจ้านิเวศน์เกศนคร ฯ
๏ บาทหลวงเฒ่าลุกขยับมาจับหัตถ์ จอมกษัตริย์บพิตรอดิศร
ว่าขอบใจไทท้าวเจ้านคร ค่อยวายร้อนบางเบาบรรเทาทรวง
พระคุณล้ำดินฟ้ามหาสถาน ท้าวต้องการสิ่งไรมิได้หวง
ทั้งวิชาสารพันการทั้งปวง ไม่แหนหวงแต่พระองค์อย่าสงกา ฯ
๏ ฝ่ายท่านท้าวเจ้าพาราเมืองกาศึก สมที่นึกมุ่งมาดปรารถนา
อยากจะใคร่พากเพียรเรียนวิชา ขอเป็นสานุศิษย์ท้าวเจ้าประคุณ ฯ
๏ บาทหลวงว่าข้าแต่ท้าวเจ้าพิภพ อย่าปรารภขาดเหลือจะเกื้อหนุน
การวิชาขอเป็นของสนองคุณ จะการุญบอกกล่าวให้ท้าวไท
ไม่อำพรางทางที่จะประสงค์ แม้นจำนงแล้วจะแจ้งแถลงไข
ท่านจะชอบวิชาการสถานใด สุดแต่ใจเถิดจะบอกไม่หลอกลวง ฯ
๏ ท้าวทมิฬสินชัยได้สดับ จึ่งคำนับสังฆราชพระบาทหลวง
เชิญครูสอนให้ชำนาญการทั้งปวง จะได้ล่วงรู้วิชาทางฟ้าดิน ฯ
๏ บาทหลวงว่าวันดีที่คำนับ เชิญมารับเอาตำราอย่าถวิล
จะชี้แจงให้แก่ท้าวเจ้าแผ่นดิน ให้รู้สิ้นการวิชาสารพัน
พูดกันเสร็จท้าวก็ลามาปราสาท ยุรยาตรเข้าข้างในไอศวรรย์
ออกขุนนางที่นั่งโถงพระโรงคัล อีกสามวันเราจะไปไหว้เทวา
ที่เขาใหญ่ท้ายเมืองจัดเครื่องสรวง จะบำบวงเทวฤทธิ์ทุกทิศา
ตามเยี่ยงอย่างปีใหม่ไหว้วันทา ขุนเสนาเร่งรัดไปจัดการ
ปลูกโรงครัวเลี้ยงดูหมู่พหล เครื่องบวงบนแกะไก่ของไหว้ศาล
ทั้งเต้นรำตามธรรมเนียมจงเตรียมการ พวกลูกหลานคนข้างในจะได้ดู ฯ
๏ ท้าวสั่งเสร็จแล้วเสด็จขึ้นจากอาสน์ ขุนอำมาตย์เรียกกันสนั่นหู
แต่บรรดาคนใช้ให้ไปดู หมายตามหมู่นอกในไพร่ทั้งปวง
ปลูกโรงร้านรายทางข้างถนน เร่งจ่ายคนสมทบกับไพร่หลวง
หมู่ของใครเร่งไปทำตามกระทรวง เบิกของหลวงให้ทุกนายรายกันไป
ทั้งจอบเสียมไม้ไหล้เร่งให้ขน ถ้วนทุกคนหาบหามตามไสว
นายกำกับบ่าวตนให้ขนไป ที่เขาใหญ่ชักนำให้ทำการ
ปลูกพลับพลาฝาเลื่อนแต่งเรือนหลวง ตามกระทรวงเร่งรัดให้จัดศาล
แล้วแต่งทั้งบายศรีพิธีการ ดาดเพดานม่านผูกทุกตำบล
ครั้นแล้วเสร็จทูลท้าวเจ้าจังหวัด กรุงกษัตริย์ทราบความตามนุสนธิ์
เธอจึงสั่งเสนาพลาพล จะจรดลออกไปบวงสรวงเทวา
ขุนเสนารับโองการคลานมาสั่ง กรมวังตำรวจในทั้งซ้ายขวา
ให้เตรียมรถพระที่นั่งอลังการ์ เทียมอาชามาประทับไว้กับเกย
รถประเทียบเรียบเรียงเคียงขนาน ทั้งเครื่องอานชูเชิดดูเปิดเผย
กระบวนแห่แตรสังข์เหมือนอย่างเคย ดาบเชลยหอกคู่ดูตระการ
จัดสำเร็จเสร็จถ้วนกระบวนแห่ ออกอัดแอในพาราที่หน้าฉาน
ครั้นรุ่งรางสางสีรวีวาร ท้าวผู้ผ่านนคราเจ้าธานี
พลางแต่งองค์สรงสนานสำราญจิต ขึ้นสถิตแท่นทองละอองศรี
แล้วตรัสชวนนงนุชพระบุตรี มเหสีสาวสุรางค์นางกำนัล
ให้แต่งองค์ทรงเครื่องเรืองจำรัส ล้วนแก้วเก้าเนาวรัตน์ทุกสิ่งสรรพ์
เสด็จเดินด้วยสุรางค์นางกำนัล จรจรัลไปขึ้นรถบทจร
ฝ่ายท้าวไทบิตุรงค์ขึ้นทรงรถ มีกลิ้งกลดเกณฑ์แห่แลสลอน
สารถีตีกัณฐัศว์อัสดร จากนครแห่ไปท้ายบุรินทร์
ถึงสถานที่พักตำหนักใหม่ ฝ่ายท้าวไทชื่นชมสมถวิล
มเหสีพระธิดายุพาพิน พร้อมกับสิ้นบนพลับพลาหน้าคีรี
แล้วจึ่งให้ไปเชิญบาทหลวงเฒ่า กับองค์ท้าวเจ้าพาราปตาหวี
ให้เร่งรัดแสนยาพวกพาชี ไปรับที่เก๋งใหญ่ที่ท้ายวัง
ฝ่ายเสนีก็ไปรับคำนับน้อม ว่าพระจอมนครินทร์ถวิลหวัง
ให้เชิญไปเขาใหญ่ที่ท้ายวัง ท้าวเธอตั้งสรวงไหว้ไทเทวา
บาทหลวงเฒ่าชวนท้าวปตาหวี ขึ้นพาชีรีบไปไวไวหวา
ไปให้ทันการท้าวเจ้าพารา ต่างขึ้นม้าตำมะหงงนำตรงไป ฯ
๏ ครั้นถึงที่ประทับก็ยับยั้ง พร้อมสะพรั่งเกณฑ์แห่แลไสว
ฝ่ายพระจอมธิบดินทร์ท้าวสินชัย เสด็จไปคำนับรับอาจารย์
กับไทท้าวเจ้าพาราปตาหวี ให้นั่งที่แท่นสุวรรณแล้วบรรหาร
เราเชิญเจ้ากับพระครูผู้อาจารย์ มาดูการเต้นรำตามทำนอง
ในวันนี้ปีใหม่เคยไหว้ศาล แต่งสักการนานาบูชาฉลอง
ท้าวกุลาว่าไปดั่งใจปอง ในเมืองของข้าเจ้าเขาก็ทำ
ท้าวสินชัยว่าไปกับเราเถิด เทพจะเชิดช่วยชุบอุปถัมภ์
เมื่อกลับไปถึงจังหวัดจึ่งจัดทำ เหมือนถ้อยคำเราว่าอย่าอาวรณ์
ท้าวกุลามาลีศรีสวัสดิ์ ประสานหัตถ์ทูลบพิตรอดิศร
ฝ่ายไทท้าวเจ้านิเวศน์เขตนคร บทจรเดินไปไหว้เทวา
ทั้งไทท้าวเจ้าพาราปตาหวี ลุกจากที่ตามไปพลันด้วยหรรษา
บาทหลวงเฒ่าต่างนิสัยไม่ศรัทธา ทำเป็นว่าสรรเสริญเจริญดี
สองท้าวไทไปไหว้แล้วบวงสรวง ตามกระทรวงจุดไฟตั้งบายศรี
กับทั้งพวกฝ่ายพหลแลมนตรี ไปไหว้ที่บนเขาลำเนาเนิน
ทั้งสองท้าวไหว้เสร็จเสด็จกลับ มาประทับบนแท่นที่แผ่นเผิน
ฝ่ายนงนุชบุตรีที่จำเริญ นางก็เชิญเครื่องสักการตามมารดา
ยุรยาตรนาดนวยระทวยทด ดูอ่อนชดงามขำล้ำเลขา
ทั้งทรวดทรงราวกับหงส์เหมรา ลักขณาพริ้มพร้อมละม่อมละไม
เหล่าสุรางค์นางห้ามตามเสด็จ ใส่แหวนเพชรดูก็งามตามวิสัย
ท้าวกุลาดูเพลินจำเริญใจ จะพิศไหนงามสิ้นทั้งอินทรีย์
จนลืมตัวมัวแต่ดูพึ่งรู้จัก กำเริบรักอิ่มเอมเกษมศรี
นึกในใจแม้นได้พระบุตรี จะพลีเทเวศร์สักเจ็ดวัน ฯ
๏ ฝ่ายไทท้าวเจ้านิเวศน์เกศกษัตริย์ สั่งให้จัดเครื่องเสวยนมเนยขยัน
ทั้งเป็ดไก่หลายอย่างต่างต่างกัน มัสมั่นเนื้อแพะแกะกระทิง
เครื่องกับข้าวคาวหวานใส่จานแก้ว ตั้งเป็นแถวไก่ต้มขนมผิง
เครื่องลูกไม้หลายอย่างมะปรางปริง แต่ละสิ่งเอมโอชโภชนา
ตั้งไว้บนโต๊ะใหญ่ใส่สำเร็จ เชิญเสด็จเสวยพลันด้วยหรรษา
ตั้งเก้าอี้ที่สำหรับบนพลับพลา ท้าวลีลามาทั้งสองแล้วร้องเชิญ
ให้อาจารย์ท่านนั่งยังเก้าอี้ ขึ้นตามที่โดยหวังสังรเสริญ
ขอเจ้าคุณหนุนนำให้จำเริญ ข้าขอเชิญขบฉันอันมงคล
แล้วสั่งให้เล่นงานการฉลอง โดยทำนองจัดแจงทุกแห่งหน
บ้างรำเต้นเล่นสนุกทั่วทุกคน ตามถนนพวกดูเป็นหมู่มุง
ปะผู้หญิงเดินตามไล่ถามไต่ เข้าคว้าไขว่รวบรุมนางกุมถุง
พวกที่ตามนางดำเนินเชิญกระบุง เดินออกยุ่งเกี้ยวพานสำราญใจ ฯ
๏ ฝ่ายท่านท้าวเจ้าพาราเสวยเสร็จ จะเสด็จไปลำเนาเขาไสว
จึ่งชวนองค์พระอาจารย์อันชาญชัย กับท้าวไทปตาหวีให้ลีลา
ลงจากอาสน์นาดกรายไปท้ายเขา ตามลำเนาสิงขรชะง่อนผา
เป็นโตรกตรอกซอกหินล้วนศิลา มีธาราไหลย้อยดูพรอยพราย
ที่สีเขียวดูเขียวดั่งมรกต เป็นหลั่นลดสีแดงดั่งแสงฉาย
ที่ขาวช่วงพวงพู่ดูกระจาย บ้างเป็นสายสีดำดั่งน้ำนิล
มีธารท่าหน้าชะง่อนสิงขรเขา เป็นวุ้งเว้าดั่งมหาชลาสินธุ์
มีโกสุมปทุมมาศดูดาษดิน ภุมรินคลึงเคล้าเสาวคนธ์
บาทหลวงแกเดินดูตามภูผา เห็นจินดาของวิเศษแจ้งเหตุผล
แก่ไทท้าวเจ้าพาราจอมสากล ถ้าแม้นฝนแล้งไปให้บูชา
อันแก้วนี้วิเศษมีเหตุผล จะสุกล้นส่องสว่างกลางเวหา
ข้าเคยเห็นมีจำเพาะเกาะลังกา เมื่อศึกมาตั้งประชิดติดนคร
ที่ลุกช่วงดวงใหญ่เหมือนไข่เป็ด สีเหมือนเพชรแจ่มจำรัสประภัสสร
จงจำไว้เถิดท้าวเจ้านคร จะเย็นร้อนแจ้งเหตุในเภทภัย
เจ้าบุรินทร์ปิ่นเกศประเทศสถาน ฟังอาจารย์ชี้แจงแถลงไข
พระอาจารย์บอกเล่าให้เข้าใจ ของที่ในเขาเขินเนินอรัญ
ท้าวยินดีปรีดาจะหาไหน ในดวงใจอิ่มเอมเกษมสันต์
จวนจะย่ำสุริยาลงสายัณห์ สั่งแต่บรรดาพหลสกลไกร
จงกลับเข้าวังในอย่าได้ช้า เรียกรถากระบวนแห่แลไสว
ทั้งธงเทียวเขียวขำอันอำไพ ฝ่ายท้าวไทขึ้นรถบทจร
เชิญบาทหลวงกับพระยาปตาหวี เอารถมณีแจ่มจำรัสประภัสสร
มาให้ทรงองค์ละรถบทจร ไปนครเวียงชัยดั่งใจปอง ฯ
๏ ฝ่ายโฉมยงองค์ประไพวิไลลักษณ์ มาพร้อมพรักกับมารดามาทั้งสอง
ขึ้นทรงรถมีกระจังที่นั่งรอง ทำด้วยทองโปร่งปรุฉลุลาย
บาทหลวงเฒ่าแลดูเห็นผู้หญิง อีนี่พริ้งเพราเพริศดูเฉิดฉาย
พลางตั้งคอแลดูไม่รู้วาย ทั้งร่างกายงามพร้อมไม่ผอมพี
ขอให้ท้าวปตาหวีเห็นดีเหลือ ได้เป็นเชื้อร่วมรักสมศักดิ์ศรี
ถึงเมียอ้ายมังคลาชมว่าดี กับอีนี่มันก็ไม่กระไรกัน
แกนิ่งนึกอยู่ในใจแม้นได้ช่อง กูจะลองขอสู่เป็นคู่ขัน
ให้อ้ายท้าวปตาหวีจะดีครัน ได้ผูกพันหน่วงเหนี่ยวเป็นเกี่ยวดอง
แล้วจะได้ไปตีลังกาเกาะ เห็นจะเหมาะด้วยกำลังคนทั้งสอง
แต่นิ่งนึกตรึกไปดั่งใจปอง พอถึงท้องถนนใหญ่ในบุรินทร์
แล้วลงจากรถามาที่อยู่ ขึ้นไปสู่เก๋งใหญ่ดั่งใจถวิล
ฝ่ายไทท้าวเจ้าจังหวัดปัฐพิน มาพร้อมสิ้นเข้าเขตนิเวศน์วัง ฯ
๏ ฝ่ายไทท้าวเจ้าพาราปตาหวี แจ้งคดีเรื่องต้นแต่หนหลัง
แถลงเล่าให้ท่านอาจารย์ฟัง ข้านึกหวังอยากจะใคร่ได้อนงค์
บาทหลวงเฒ่าจึ่งว่าดูน่ารัก มีใครชักเอาให้มึงไหลหลง
เป็นเที่ยงแท้แต่อนุชบุษบง มึงยังหลงบ่นบ้าสารพัน
ต้องรบพุ่งยุ่งยิ่งจริงไหมหวา เอ็งมันบ้ากามอยู่ดูมันขัน
ยังมาปะอีนี่มันดีครัน อย่าหุนหันไปเลยหวาได้ท่าทาง
กูจะพูดกับอ้ายพ่อค่อยขอสู่ จะจู่สู่ฉวยเขาตัดจะขัดขวาง
แม้นมึงได้เขาเป็นเมียไม่เสียทาง ตามเยี่ยงอย่างพวกแขกไม่แปลกปน ฯ
๏ จะกล่าวถึงห้ากษัตริย์ซัดออกนอก สิ้นระลอกลมซาทั้งฟ้าฝน
พอแจ่มแจ้งเห็นแสงพระสุริยน ที่มืดมนก็สว่างเห็นทางจร
พวกล้าต้าต้นหนคนทั้งนั้น ก็พากันแล่นลัดตัดสิงขร
ข้ามมหาสาคโรชโลธร ถึงนครกำพลเพชรในเจ็ดวัน
พวกพหลพลไกรไพร่ทั้งหลาย ค่อยสบายปรีดิ์เปรมเกษมสันต์
รู้เข้าไปในประเทศขอบเขตคัน ว่าทรงธรรม์เสด็จมาทั้งห้าองค์ ฯ
๏ ฝ่ายพระมิ่งมังคลานราราช ยุรยาตรเสด็จไปพระทัยประสงค์
จะไปเชิญกษัตราทั้งห้าองค์ แล้วเสร็จลงไปถึงท่าชลาลัย
สั่งให้เตรียมเรือที่นั่งบัลลังก์รัตน์ เรือกษัตริย์ทอดอยู่ท่าชลาไหล
แต่พระองค์เสด็จทรงเรือบดไป พร้อมไสวแต่บรรดาข้าหลวงเดิม
จอดประทับกับบัลลังก์ที่นั่งหงส์ แล้วพระองค์มังคลาปรีชาเฉลิม
ขึ้นไปเฝ้าภูธรเหมือนก่อนเดิม เห็นจอมเจิมกราบก้มบังคมคัล ฯ
๏ ฝ่ายพระองค์ผู้ดำรงรมจักร เบือนพระพักตร์พบพานพระหลานขวัญ
จึ่งปราศรัยไต่ถามเนื้อความพลัน วิวาทกันอย่างไรหนาอายังแคลง
พระมังคลากราบก้มบังคมบาท กับสองราชเชษฐาเจ้าเล่าแถลง
ในเรื่องหลังโดยคดีทูลชี้แจง ที่เคลือบแคลงให้สามองค์พระทรงธรรม์ ฯ
๏ สินสมุทรเชษฐาจึ่งว่าเจ้า แต่ก่อนเก่าเมื่ออยู่ในไอศวรรย์
ทวีปวังลังกาสารพัน พวกญาตินั่นก็สมัครรักทุกคน
เจ้าเชื่อคำอาจารย์สันดานชั่ว จึ่งหมองมัวว้าเหว่ระเหระหน
ไม่พอที่จะได้ยากลำบากตน เพราะคบคนแหพาลสันดานตึง ฯ
๏ พระมังคลากราบก้มบังคมสนอง จิตคะนองเชื่อครูรู้ไม่ถึง
ได้ชั่วช้าสามานย์สันดานดึง จึ่งโกรธขึ้งหมองมัวทั่วนคร
แต่ครั้งนี้ได้องค์พระทรงเดช มาโปรดเกศเหมือนช่วยกลิ้งยกสิงขร
หลานขอเชิญเสด็จไปในนคร ประทับร้อนให้สบายในบุรินทร์
พอจัดการบ้านเมืองให้เป็นสุข บรรเทาทุกข์จะตามไปดั่งใจถวิล
เฝ้าบิดามารดาในธานินทร์ ให้ทรงศีลยกโทษโปรดประทาน ฯ
๏ ฝ่ายพระศรีสุวรรณวงศ์พงศ์กษัตริย์ ว่าไม่ขัดตามใจไปสิหลาน
พลางตรัสชวนพวกพงศ์พระวงศ์วาน ไปชมบ้านเมืองเขาชาวบุรินทร์ ฯ
๏ ฝ่ายพระจอมมังคลาเจ้าฝาหรั่ง เรือที่นั่งจัดไว้สมอารมณ์ถวิล
เรียกให้มารับพระองค์ทรงธรณิน พร้อมกันสิ้นลำที่นั่งทั้งดั้งกัน
เชิญพระวงศ์พงศาทั้งห้ากษัตริย์ ไปจังหวัดกรุงไกรไอศวรรย์
แล้วจึ่งเชิญเสด็จองค์พระทรงธรรม์ เรือดั่งกันแห่มาในสาคร
ถึงเมืองด่านธารท่าชลาสินธุ์ พร้อมกันสิ้นพวกทหารชาญสมร
พวกบนฝั่งตั้งเตรียมพลากร ทั้งอัสดรรถรัตน์ชัชวาล
เรือที่นั่งดั้งกันประทับท่า ขุนเสนานายหมวดตรวจทหาร
ตั้งเครื่องแห่แตรสังข์กังสดาล รับพระผ่านรมจักรนครินทร์
เสด็จขึ้นตำหนักแพเกณฑ์แห่พร้อม ประณตน้อมบังคมสมถวิล
ฝ่ายพระจอมมังคลาเจ้าธานินทร์ ขึ้นทรงสินธพดำนำไปพลัน
ฝ่ายพระวงศ์พงศาคณาญาติ เสด็จราชรถใหญ่รีบผายผัน
กระบวนแห่เดินคลอจรจัล รถสุวรรณขับพระยาอาชาไนย
ทั้งเป่าแตรแซ่สำเนียงเสียงประสาน ก้องกังวานโกลาสุธาไหว
เร่งกระบวนแสนยาให้คลาไคล เข้าเวียงชัยนคเรศเพชรกำพล
ท้าวโกสัยอยู่กำกับรับเสด็จ พร้อมกันเสร็จคับคั่งทั้งพหล
มาเตรียมเฝ้าเจ้าพิภพจบสกล ตามถนนเกลื่อนกลาดดาษดา ฯ
๏ ฝ่ายพระศรีสุวรรณวงศ์พงศ์กษัตริย์ ถึงจังหวัดหยุดราชรถา
ประทับที่เกยชัยในพารา พระมังคลาเชิญเสด็จเสร็จข้างใน
แล้วสั่งพวกเสนาพฤฒามาตย์ จัดปราสาทเรือนทองอันผ่องใส
ทอดยี่ภู่ปูลาดอาสน์อำไพ แขวนดอกไม้พวงพุ่มปทุมทอง
แล้วให้ตั้งเครื่องกระยาสุธาโภชน์ ล้วนเอมโอซอย่างดีไม่มีสอง
ทั้งคาวหวานจัดจานจินดารอง ล้วนเครื่องทองถมยาราชาวดี
นางสำหรับขับบำเรออย่างฝรั่ง มาพร้อมพรั่งสังคีตทั้งดีดสี
แล้วทูลเชิญห้ากษัตริย์สวัสดี เสด็จที่ปรางค์มาศปวาสาทชัย
ขึ้นสถิตบนเก้าอี้ที่เสวย เครื่องนมเนยตั้งเรียงเคียงไสว
พวกอยู่งานกราบก้มบังคมไท แล้วแกว่งไกวโบกปัดพัชนี
นางคนร้องพร้องเพราะเสนาะเสียง ก้องสำเนียงสังคีตทั้งดีดสี
ทั้งฉิ่งกรับขับไม้มโหรี เสียงซอสีสอดเสียงจำเรียงพิณ
เฉลิมยศภูวไนยเจ้าไตรจักร ประเสริฐศักดิ์สูงใหญ่ดั่งใจถวิล
เสวยเสร็จกษัตราทุกธานินทร์ พร้อมกันสิ้นวงศ์กษัตริย์ขัตติยา ฯ
๏ ฝ่ายพระนุชบุษบงอนงค์นาฏ ก็ลีลาศน้อมประนมก้มเกศา
อภิวาทบาทบงสุ์องค์พระอา กษัตราสินสมุทรสุดสาคร
ทั้งกฤษณาตรีพลำนางคำนับ พระก็รับหัตถาสุดาสมร
พระศรีสุวรรณตรัสถามนามกร ว่าบังอรบุตรพระยาพาราใด
พระมังคลากราบก้มประนมบาท ว่านุชนาฏนี้เป็นบุตรท้าวโกสัย
ชื่อบุษบงกัลยาสุมาลัย จงทราบใต้บาทาฝ่าธุลี ฯ
๏ ฝ่ายพระจอมนครินทร์ปิ่นรมจักร เธอพิศพักตร์กัลยาเห็นราศี
จึ่งอวยพรว่าพิพัฒน์สวัสดี จงเปรมปรีดิ์ในสมบัติให้วัฒนา
เจ้าทั้งสองครองคู่อยู่เป็นสุข อย่ามีทุกข์สืบวงศ์เผ่าพงศา
อันโรคภัยก็อย่าได้มาบีฑา ทั้งมังคลาบุษบงจงจำเริญ
มีอายุก็ให้ยืนหมื่นวษา ครองพาราอย่ารู้ตกระหกระเหิน
เหมือนพรอาว่าไว้ให้จำเริญ จงเพลิดเพลินเกิดลาภปราบไพริน
พระมังคลาบุษบงอนงค์นาฏ อภิวาทรับพระพรถาวรถวิล
ฝ่ายพระจอมรมจักรนครินทร์ ธิบดินทร์ขึ้นข้างในที่ไสยา ฯ
๏ ฝ่ายพระนุชบุษบงอนงค์นาฏ เสร็จลีลาศกลับพลันด้วยหรรษา
เข้าข้างในไปห้องทองไสยา พระมังคลากลับมายังที่ปรางค์ทอง
พระสั่งเสร็จแต่บรรดาข้าหลวงใหญ่ ให้เลี้ยงไพร่เลี้ยงพหลคนทั้งผอง
ทั้งขุนนางน้อยใหญ่ดั่งใจปอง อย่าให้ข้องเคืองขัดอัธยา
แล้วจัดของลงไปในกำปั่น เลี้ยงพลขันธ์ไพร่นายทั้งซ้ายขวา
ทั้งเครื่องกินเอมโอชโภชนา กับข้าวปลาของตระการทั้งหวานมัน
พระสั่งเสร็จแล้วเสด็จยุรยาตร เข้าปรางค์มาศพรรณรายอันฉายฉัน
สถิตย์แท่นฝาพระฉายลายสุวรรณ นางกำนัลโทนทับขับบำเรอ
มโหรีสีซอบ้างรอรับ ประโคมขับจำเรียงเสียงเสนอ
ตามเยี่ยงอย่างจอมกษัตริย์จัดบำเรอ เมื่อท้าวเธอไสยาในราตรี ฯ
๏ ฝ่ายพระจอมโมลีศรีสุวรรณ ครั้นสุริย์ฉันส่องฟ้าในราศี
ฟื้นพระองค์สรงสุคนธวารี เสด็จที่พระโรงรัตน์ชัชวาล
พร้อมพระวงศ์พงศาคณาญาติ สถิตอาสน์รจนามุกดาหาร
พระมังคลากราบประณตบทมาลย์ เชิญพระผ่านรมจักรนครินทร์
เสด็จไปชมเขาแดงแสงระยับ กระจ่างจับทั่วมหาชลาสินธุ์
เป็นสีแสงแดงดั่งชาดดาษดิน ในที่ถิ่นกายสิทธิ์ฤทธิรอน ฯ
๏ ฝ่ายพระศรีสุวรรณวงศ์ดำรงราชย์ บรมนาถบพิตรอดิศร
จะเสด็จออกไปท้ายนคร ชมสิงขรสีแดงดั่งแสงไฟ
พระมังคลาให้เตรียมม้าพระที่นั่ง พร้อมสะพรั่งเกณฑ์แห่แลไสว
หกกษัตริย์ทรงม้าอาชาไนย เสด็จไปตามแถวแนวอรัญ
ชมพฤกษายางยูงสูงไสว มะเฟืองมะไฟโศกสนุ่นขนุนขนัน
มะม่วงมะปรางลางสาดดาดอรัญ พิกุลพิกันเกดแก้วแถวพุมเรียง
มะทรางไทรไกรกุ่มกระทุ่มกระถิน อินทนิลแต้วตาดมะหาดมะเหียง
มะขามมะค่าตาเสือมะเดื่อเรียง ตุมกาเคียงกระเบาเหล่าพะยอม
กระแบกกระบากซากซึกสมีสมอ สะคร้านสะคร้อจันทน์อินส่งกลิ่นหอม
ฝูงวิหกโกกิลาแลกาตอม ต้นพะยอมพระยาลอซ้อสำเนียง
ฝูงนกแก้วจับนิ่งบนกิ่งเกด มยุเรศจับรังประดังเสียง
สาลิกาจับกาหลงส่งสำเนียง โกญจาเรียงจับรังแล้วบังตัว
กระลุมพูจับกิ่งกระลำพัก นกกาสักจับสนขนสลัว
ฝูงขมิ้นจับแมงเม่าดูเมามัว นกกระตั้วจับตาตุ่มเข้าซุ้มนอน
ฝูงกาลิงจับกิ่งอุโลกเลียบ มยุรเหยียบยางเรี่ยงคียงสลอน
นกคับแคจับคางไม่ห่างจร ดุเหว่าว่อนจับหว้าร้องจ้าไป
ฝูงเซาเซียวจับแคออกแซ่ซ้อง กระทุงทองจับกระทุ่มบนพุ่มไสว
ฝูงกระสาจับมะสังเข้าบังใบ ระวังไพรระวังพงส่งสำเนียง
ฝูงกระทาจับกระทึงขันอึงจ้า ควักข้าวตากฝากตาภาษาเสียง
โพระดกจับประดู่เคล้าคู่เคียง โกญจาเรียงจับจันทน์ขันโกญจา
วิหคหงส์จับเหียงเสียงเสนาะ ฟังก็เพราะล้วนแต่หงส์ส่งภาษา
หกกษัตริย์ทอดทัศนามา จนถึงหน้าเขาแดงแห่งคีรี
พวกที่ไปกายสิทธิ์ติดเนื้อหนัง ดังย้อมครั่งสุกแดงเป็นแสงสี
ต่างแลดูพวกพหลแลมนตรี ก็เป็นสีแดงสดดูงดงาม
หกกษัตริย์ทัศนาเห็นปรากฏ ทั่วกันหมดทั้งจังหวัดจึ่งตรัสถาม
เป็นเหตุแต่ก่อนเก่าพ่อเล่าความ ให้รู้ตามของสิ่งใดอยู่ใต้ดิน
พระมังคลาเธอจึ่งทูลมูลเหตุ ว่าเหล็กวิเศษเกิดในธารละหานหิน
แต่ก่อนเก่าเจ้าจังหวัดปัถพิน ให้ขุดดินลงไปได้สาตรา
เป็นพระขรรค์ฟันสิ่งใดเป็นไฟลุก ได้ดับทุกข์ปรากฏด้วยยศถา
อันพระขรรค์เล่มนี้มีศักดา กษัตราสืบวงศ์ดำรงวัง
ครั้นพระองค์ทรงเดชเกศกษัตริย์ ผ่านสมบัติปราบศึกเหมือนนึกหวัง
พระขรรค์ชัยเล่มนี้คู่ชีวัง จะนอนนั่งเธอไม่วางให้ห่างองค์
เมื่อแรกข้ามาอยู่ในเมืองนี้ พระภูมีรักใคร่พระทัยประสงค์
เลี้ยงเหมือนบุตรนับถือว่าซื่อตรง ท้าวทิวงคตไปได้บุรี
แต่ครั้งไปลังกาวายุพัฒน์ เขาเคืองขัดให้อ้ายยักษ์มาลักหนี
หลานตามไปงอนง้อขอโดยดี เขาก็มิให้ปันแต่นั้นมา
พระทูลความตามเรื่องแต่เบื้องหลัง ให้ทรงฟังกับพระองค์เผ่าพงศา
ต่อสุริยงเย็นพยับเสร็จกลับมา เข้าพารานคเรศเพชรกำพล ฯ
๏ ฝ่ายสองท่านพราหมณ์มหาพฤฒาเฒ่า เข้าไปเฝ้าทูลแถลงแจ้งนุสนธิ์
พระปราศรัยไต่ถามตามยุบล แต่เรื่องต้นท่านได้รู้แต่บูราณ
ท่านยายเฒ่าคนนี้ผู้ดีเก่า รู้เรื่องราวในบุรินทร์ทุกถิ่นฐาน
ด้วยท่านตาสวามีเป็นอาจารย์ แจ้งในการกลียุคทุกบุรินทร์
อันเรื่องราวมาแต่ครั้งตั้งนิเวศน์ แกรู้เหตุทูลองค์พระทรงศิลป์
ฝ่ายพระจอมรมจักรนครินทร์ เธอทราบสิ้นพราหมณ์อาจารย์บรรยาย
แล้วตรัสกับมังคลาว่าอย่านึก อันการศึกเสร็จสมอารมณ์หมาย
จะลาเจ้าไปธานีทั้งพี่ชาย มาอยู่หลายเดือนตราทิวาวัน ฯ
๏ พระมังคลากราบก้มบังคมสนอง หลานจะรองมุลิกาจนอาสัญ
ขอตามไปเฝ้าองค์พระทรงธรรม์ ยังเขตขัณฑ์ลังกาจงปรานี
เฝ้าบิตุราชมาตุรงค์ให้ทรงทราบ ว่าเข็ดหลาบมาประณตบทศรี
จะขอเป็นเกือกทองรองธุลี ให้ภูมีงดโทษโปรดประทาน
สามกษัตริย์ตรัสว่าที่ปรารภ ถูกขนบกษัตรามหาศาล
อย่างนี้ต้องตามอย่างทางโบราณ จะเบิกบานทั่วอาณาประชาชน ฯ
๏ พระมังคลามาสั่งขุนทหาร ให้เตรียมการพร้อมพรั่งทั้งพหล
พวกจัตุรงค์เสนาพลาพล ให้เร่งขนเสบียงไปใส่เภตรา
จัดกำปั่นประจำท่าสักห้าร้อย เครื่องใช้สอยสารพัดเร่งจัดหา
เชิญท่านครูผู้เฒ่าเฝ้าพารา กับเสนาพวกที่อยู่ช่วยดูการ
มอบให้ก้าวโกสัยทั้งไอศวรรย์ ช่วยป้องกันทั้งนิเวศน์เขตสถาน
ถ้าแม้นเกิดอรินทร์ทมิฬมาร กับอาจารย์ช่วยกันปราบกำราบภัย
ฝ่ายพระมิ่งมังคลานรารัตน์ เรียกสามกษัตริย์มาแจ้งแถลงไข
มาไปเฝ้าอัยกาจะพาไป กับสามไทบิตุลาเจ้าธานี
พระก็นำบุตรามาปราสาท ให้กราบบาทบงกชบทศรี
ทั้งสามองค์พงศ์กษัตริย์สวัสดี หมอบอยู่ที่ข้างพระวงศ์องค์บิดา
ฝ่ายพระจอมนครินทร์ปิ่นสยาม จึงตรัสถามหลานรักเสน่หา
ดูรูปร่างก็สำอางสะอาดตา คล้ายบิดางามงามทั้งสามคน
เจ้าจะไปหรือจะอยู่ปู่จะถาม จงแจ้งความปู่จะฟังยังฉงน
พระเทวสินธุ์ทูลแถลงแจ้งยุบล เมืองกำพลประเดี๋ยวนี้ไม่มีใคร
พระบิตุรงค์ให้รักษาอาณาเขต ถิ่นประเทศพวกคนธรรพ์มักหวั่นไหว
แม้นธานินทร์ถิ่นที่ไม่มีใคร ถึงเกิดไพรีบุกมารุกราน
ก็เฉยเสียทั้งพิภพไม่รบสู้ แม้นมีผู้ตั้งหน้าจึ่งกล้าหาญ
จึ่งต้องอยู่พาราบัญชาการ ให้ถิ่นฐานนคเรศนิเวศน์วัง ฯ
๏ ฝ่ายพระศรีสุวรรณวงศ์พงศ์กษัตริย์ สั่งให้จัดเครื่องประทานสังวาลหวัง
เอามาแต่รมจักรนัครัง ประทานทั้งสามนัดดาให้ถาวร
กลดกระบี่ที่สำหรับประดับยศ ฝังมรกตเพชรรัตน์ประภัสสร
กับเครื่องต้นสำหรับทรงอลงกรณ์ ประทานพรให้พิพัฒน์สวัสดี
จงสุขังมังคลาให้ปรากฏ เฉลิมยศหลานรักเป็นศักดิ์ศรี
ให้อายุยาวยืนสักหมื่นปี ปราบไพรีชนะชัยในณรงค์
สามกษัตริย์รับพรถาวรสวัสดิ์ ประสานหัตถ์ชื่นชมสมประสงค์
ฝ่ายพระจอมกษัตราทั้งห้าองค์ เสด็จลงเภตราในราตรี
พร้อมทั้งพวกจัตุรงค์ส่งเสด็จ มาเตรียมเสร็จรถรัตน์ทั้งหัตถี
ฝ่ายพระมิ่งมังคลาเจ้าธานี เสด็จไปที่ปรางค์มาศปราสาทชัย
แล้วทั้งนุชบุษบงอนงค์สมร พี่จะจรไปลังกาพลางปราศรัย
เจ้าอยู่หลังจงระวังการเวียงชัย เอาใจใส่พระบิดาทั้งอาจารย์
พระสั่งเสร็จแล้วเสด็จยุรยาตร จากปราสาทรจนามุกดาหาร
มาพร้อมทั้งหกองค์พระวงศ์วาน จากสถานขึ้นทรงรถบทจร
เดินกระบวนทวนธงลงกำปั่น พลขันธ์เซ็งแซ่แห่สลอน
พร้อมทั้งพวกเสนาพลากร โห่สะท้อนเสียงก้องท้องทะเล
พอลมดีคลี่ใบขึ้นใส่รอก ให้เร่งออกกำปั่นแล่นหันเห
ให้ตั้งเข็มตรงหน้าอาคเนย์ ออกทะเลเข็มตั้งไปลังกา ฯ
๏ ชมละเมาะเกาะเกียนดั่งเขียนวาด รุกขชาติเขียวชอุ่มพุ่มพฤกษา
ที่ชายหาดมีหอยแครงฝูงแมงดา ตามชลาเต่ากระต่ายว่ายปะปน
เหล่าปูหอยลอยเป็นแพแลสะพรั่ง ทั้งกุ้งกั้งว่ายเกลือกเสลือกสลน
ฝูงกริวกราวมากมายในสายชล เที่ยวว่ายวนดาษดาในสาคร
เล่ามัจฉาปลาใหญ่ในสายสมุทร บ้างดำผุดเรียงรายว่ายสลอน
ฝูงเพียนทองท่องท้องชโลธร เที่ยวว่ายว่อนดาษดาในวาริน
ฝูงฉนากล้วนฉนากปากเหมือนเลื่อย ดูยาวเฟื้อยฟัดฟาดขาดเป็นสิน
ฝูงพิมพาพาพิมพาเที่ยวหากิน โลมาดิ้นดำโผล่ล้วนโลมา
เหล่าฉลามล้วนฉลามว่ายตามคลื่น ดูดาษดื่นล้วนฉลามตามภาษา
ฝูงปลาวาฬอยู่ในวนพ่นธารา สายคงคาดูก็ขาวเท่าต้นตาล
อันฝูงปลาหน้าเหมือนคนก้นเป็นหอย ตัวน้อยน้อยปลาใหญ่ไล่ประหาร
หน้าเป็นวัวตัวเป็นปลาสัตว์สาธารณ์ เที่ยวว่ายพล่านอยู่ในห้องท้องทะเล
จำพวกหนึ่งตัวเป็นปลาหน้าเหมือนค่าง มีต่างต่างตามกันว่ายหันเห
อันฝูงสัตว์น้อยใหญ่ในทะเล เหลือคะเนมากมายมีหลายพรรณ
พระสุริยงลงลับพยับฟ้า พระจันทราส่องสว่างทางสวรรค์
ดารารายพรายแพร่งรับแสงจันทร์ พระพายผันพัดมาในสาคร
น้ำค้างพรมลมเรื่อยมาเฉื่อยชื่น นภางค์ฟื้นแจ่มจำรัสประภัสสร
เรือก็เรื่อยเฉื่อยมาในสาคร พวกนิกรแต่บรรดาที่มาเรือ
เสพย์อาหารหวานคาวคราวเป็นสุข ไม่มีทุกข์ไพร่นายสบายเหลือ
หกกษัตริย์เสด็จสบายบนท้ายเรือ สถิตเหนือแท่นทองคำในลำทรง
แล้วเสวยพระกระยาสุธาโภชน์ ที่เอมโอษฐ์แต่ล้วนของต้องประสงค์
ที่บนโต๊ะพร้อมพรั่งทั้งพระวงศ์ เสวยสรงค่อยเป็นสุขทุกทิวา
พระสุริยงลงลับพยับฝน เป็นหมอกมนมืดมิดทุกทิศา
เรือกำปั่นแล่นหลามตามกันมา พระพายพาพัดเข้าอ่าวเมืองเซ็น ฯ
๏ จะกล่าวถึงนัดดาวายุพัฒน์ ผ่านสมบัติเป็นสุขไม่ยุคเข็ญ
พ่อตาตั้งให้เป็นท้าวเจ้าเมืองเซ็น ทุกเช้าเย็นสถิตอาสน์ว่าราชการ
อาญาสิทธิ์ยิ่งกว่าท้าวแต่เก่าก่อน ราษฎรอิ่มเอมเกษมศานต์
มีเศรษฐีที่ตำแหน่งราชการ ตั้งโรงร้านห้างใหญ่ขายจินดา
ฝรั่งแขกแปลกภาษาก็มาซื้อ ชอบฝีมือเจียระไนหลายภาษา
ทั้งข้าวของขายดีมีราคา เรือไปมามิได้เว้นเป็นนิรันดร์
พวกอาณาประชาชนคนทั้งหลาย ตั้งซื้อชายอิ่มเอมเกษมสันต์
บ้านขุนนางตั้งรอบเป็นขอบคัน ในเมืองนั้นฝึกทหารชำนาญปืน
ถึงข้าศึกมาแต่ไหนเขาไม่พรั่น เพราะเขานั้นเป็นกำแพงดูแข็งขืน
ตั้งหอไว้เป็นชั้นกันลูกปืน ในภูมิพื้นทำนาทั้งตาปี
ทั้งลูกไม้ผักปลาผลาผล ไม่ขัดสนกว้างใหญ่ในวิถี
ทั้งสองข้างมรรคาข้าวสาลี ขายไปที่ต่างประเทศทุกเขตคัน ฯ
๏ จะกล่าวฝ่ายหกกษัตริย์ตัดเข้าอ่าว พอฟ้าขาวเห็นกรุงไกรไอศวรรย์
พวกกล้าต้าต้นหนคนสำคัญ ดูแม่นมั่นแจ้งเรื่องว่าเมืองเซ็น
พลางกราบทูลทรงเดชเกศกษัตริย์ พระจึ่งตรัสว่าให้ทอดจอดพอเห็น
อย่าเพ่อเข้าไปก่อนดูร้อนเย็น จะว่าเป็นข้าศึกจะนึกแคลง
ฝ่ายข้างพวกกองตระเวนเห็นกำปั่น ประมาณพันคิดว่าศึกให้นึกแหนง
จำจะแล่นเข้าไปถามดูตามแคลง จะได้แจ้งเหตุการณ์สถานใด
แล้วรอราซาใบเข้าไปหา แล้วถามว่ามาแต่เขตประเทศไหน
ดูมิใช่พาณิชเราผิดใจ ท่านจงได้แจ้งกระจ่างในทางความ
พวกกำปั่นนั้นจึ่งว่าใช่ข้าศึก เจ้าผลึกผู้บำรุงกรุงสยาม
ท่านจงกลับไปประมูลทูลเนื้อความ ให้ต้องตามเยี่ยงอย่างทางโบราณ
พวกตระเวนได้สดับก็กลับหลัง แล่นมายังปากอ่าวแล้วเล่าขาน
ให้นายใหญ่รู้แจ้งแสดงการ ท่านขุนด่านเรียกม้าใช้ให้ไปพลัน
ทูลพระจอมนครินทร์ผู้ปิ่นเกศ ให้ทรงเดชจอมวังนรังสรรค์
ฝ่ายม้าใช้รีบไปถึงวังพลัน แจ้งกับท่านเสนีผู้ปรีชา
พอพระปิ่นนคราวายุพัฒน์ ออกแท่นรัตน์เสนาในเฝ้าซ้ายขวา
ตัดสินความสิ่งใดในพารา ด้วยปรีชาสารพัดเป็นสัตย์ธรรม
บรรดาเหล่าเสนาประชาราษฎร์ ใครขัดขาดก็ช่วยชุบอุปถัมภ์
ไม่คุมเหงเกรงกลัวเห็นตัวกรรม อาจารย์พร่ำชี้แจงให้แจ้งใจ
เธอตัดสินข้อความไม่หยามหยาบ ถึงบุญบาปมั่นคงไม่หลงใหล
สละละเพศฝรั่งถือข้างไทย แต่ยังใส่เสื้อกางเกงเกรงพ่อตา
ฝ่ายเสนีที่เป็นใหญ่ได้โอกาส เข้ากราบบาททูลความตามเลขา
เมืองปากน้ำตะวันออกบอกเข้ามา ว่าเภตรามาประมาณสักพันปลาย
เรือตระเวนแล่นใบออกไปถาม ครั้นแจ้งความพากันรีบผันผาย
ว่ากำปั่นที่มาทอดเข้าจอดราย ที่ตามชายธารท่าในสาคร
ว่าพระจอมนครินทร์ปิ่นผลึก ถึงแต่ดึกมาทอดรายชายสิงขร
ว่ามิใช่ศัตรูพระภูธร ให้รีบจรคืนมาเฝ้าเล่าคดี ฯ
๏ ป่างพระจอมนคราวายุพัฒน์ ได้ทราบอรรถปรีดิ์เปรมเกษมศรี
จึ่งตรัสสั่งพวกพหลแลมนตรี จะไปที่ปากอ่าวเฝ้าบิดา
เมืองผลึกธิบดินทร์คือปิ่นเกล้า จะไปเฝ้าได้บังคมกัมเกศา
ครั้นสั่งเสร็จพระเสด็จขึ้นปรางค์ปรา ทูลกิจจากับท่านท้าวเป็นเค้ามูล ฯ
๏ ฝ่ายไทท้าวเจ้าพ่อตาเธอปราโมทย์ สมประโยชน์ในพระปิ่นบดินทร์สูร
ข้าจะต้องไปรับคอยกราบทูล เชิญประยูรมาวังบังคมคัล
ครั้นตรัสเสร็จแล้วเสด็จออกข้างหน้า สั่งเสนาน้อยใหญ่จัดไอศวรรย์
ที่ปรางค์มาศปราสาทชัยให้พรายพรรณ รับทรงธรรม์เสด็จมาถึงธานี
เร่งเตรียมรถแก้วมณีศรีสวัสดิ์ จงปูปัดให้สำอางกระจ่างศรี
ทั้งเครื่องลาดถาดจำลองล้วนของดี บรรดามีแปดรถให้งดงาม
กระบวนแห่แตรสังข์ให้พรั่งพร้อม ไปรับจอมนครินทร์ปิ่นสยาม
จงจัดแจงตามยศให้งดงาม แล้วรีบตามลงไปดั่งใจปอง
เธอสั่งเสร็จแล้วให้หาวายุพัฒน์ เร็วรีบรัดไปประมูลทูลฉลอง
จะไปเชิญภูวไนยดั่งใจปอง ได้รับรองเธอเข้าในไพชยนต์
ท้าวสั่งเสร็จแล้วเสด็จขึ้นทรงม้า พร้อมเสนาคับคั่งทั้งพหล
จัตุรงค์เสนาพลาพล จรดลออกจากเขตนิเวศน์วัง
วายุพัฒน์สุริย์วงศ์ทรงสินธพ เลี้ยวตลบตามไปดั่งใจหวัง
พลางออกจากนคเรศนิเวศน์วัง เสด็จยังเมืองด่านชานบุรินทร์
ครนถึงที่เสด็จลงทรงที่นั่ง เรือบัลลังก์รีบไปในกระสินธุ์
เร่งกระบวนด่วนมาในวาริน พร้อมกันสิ้นเรือแพเสียงแจจัน
ถึงประทับกับบัลลังก์ที่นั่งหงส์ เขาชักธงสิแดงดูแข็งขัน
ขุนเสนามาเชิญเสด็จพลัน ให้จรจรัลขึ้นไปในเภตรา ฯ
๏ ฝ่ายพระศรีสุวรรณวงศ์พงศ์กษัตริย์ ออกแท่นรัตน์พร้อมพระวงศ์เผ่าพงศา
ขุนเสนีกราบทูลมูลิกา ว่าองค์วายุพัฒน์ท้าวเจ้าเมืองเซ็น
จะมาเฝ้าธิบดินทร์ปิ่นพิภพ จัดมาครบเรือบัลลังก์ทั้งดั้งเขน
กระบวนแห่แลตลอดจอดระเนน เห็นจะเกณฑ์กันมาเชิญดำเนินไป ฯ
๏ ฝ่ายพระจอมนครินทร์สินสมุทร ทราบว่าบุตรเสด็จมาพลางปราศรัย
แล้วเชิญท้าวเจ้าพ่อตาให้คลาไคล เสด็จขึ้นไปบนกำปั่นด้วยทันที
พาไปเฝ้าพระเจ้าอาบรรดาญาติ ให้นั่งอาสน์พรรณรายท้ายบาหลี
ป่างพระจอมนครินทร์ปิ่นบุรี เธอเปรมปรีดิ์แย้มเยื้อนเอื้อนโองการ
ปราศรัยทักท้าวพ่อตาวายุพัฒน์ ในจังหวัดนัคเรศประเทศสถาน
นิราศทุกข์สุโขมโหฬาร หรือภัยพาลย่ำยีมาบีฑา
ฝ่ายไทท้าวเจ้านิเวศน์เขตจังหวัด ประสานหัตถ์บังคมก้มเกศา
อันทุกข์โศกมิได้มีมาบีฑา อันพารายกเลยให้เขยครอง
ดูก็ร่มบารมีเย็นที่สุด เป็นมงกุฎสิบหล้าฟ้าฉลอง
ซึ่งภาระหนักอกเรื่องปกครอง เมื่อก่อนต้องหนักหน้าเร่งอาวรณ์
ด้วยชราว่าการมักลืมหลง ขอทูลองค์บพิตรอดิศร
จึงยกให้เขยขวัญผ่านนคร ราษฎรเต็มใจขอให้เป็น
อันตัวข้าเป็นสุขไม่ทุกข์ร้อน ได้นั่งนอนบริบูรณ์ไม่ขุ่นเข็ญ
พอได้พึ่งบุญเขาทุกเช้าเย็น จะได้เป็นสุขากว่าจะตาย
ฝ่ายพระจอมรมจักรนัคเรศ ได้ทราบเหตุท้าวประมูลทูลถวาย
พระจึ่งมีโองการแก่หลานชาย จงฝากกายฝากตัวกลัวพ่อตา
ฝ่ายพระจอมธิบดินทร์สินสมุทร เห็นราชบุตรมาบังคมก้มเกศา
แล้วกราบกรานสุริย์วงศ์องค์พระอา แต่บรรดาพวกประยูรสกุลวงศ์
จึ่งทูลถามมังคลาว่าอานี้ กลับมาดีโดยนิยมสมประสงค์
รู้จักญาติน้ำเนื้อในเชื้อวงศ์ หรือยังหลงลิ้นครูผู้อาจารย์ ฯ
๏ ฝ่ายพระจอมรมจักรนัคเรศ จึ่งเล่าเหตุเรื่องราวที่ราวฉาน
บาทหลวงเฒ่าทำอุบายหลายประการ จนเกิดการรบราถึงฆ่าฟัน
บอกไปถึงพี่ยากับข้าด้วย ยกมาช่วยรบรับเป็นทัพขัน
กำลังรบเกิดวิบัติอัศจรรย์ สลาตันพัดมาในวารี
แล้วเกิดฝนตกไม่หยุดสุดจะคิด ทั้งมืดมิดหมอกมัวทั่ววิถี
ไม่เห็นหนสุริยาห้าราตรี พายุตีแตกพลัดกระจัดกระจาย
เอาความหลังทั้งนั้นมาเล่าแจ้ง ที่เคลือบแคลงให้กระจ่างสว่างฉาย
วายุพัฒน์ทราบเรื่องแต่เบื้องปลาย ก็ค่อยคลายความโกรธพิโรธอา
แล้วจึงเชิญพวกพระวงศ์พงศ์กษัตริย์ ให้จังหวัดทุกพระองค์เผ่าพงศา
ให้เสด็จเรือที่นั่งอลังการ์ ที่จัดมารีบไปในนคร ฯ
๏ ฝ่ายพระศรีสุวรรณวงศ์ดำรงราชย์ ชวนพระญาติบพิตรอดิศร
เสด็จลงเรือที่นั่งอลังกรณ์ โห่สะท้อนเรือกระบวนทั้งทวนธง
ก็เซ็งแช่แตรสังข์ประดังเสียง ก้องสำเนียงดั้งกันสุวรรณหงส์
พายแห่ห้อมล้อมบัลลังก์ที่นั่งทรง กระบวนตรงมาหยุดพักตำหนักแพ
เชิญพระวงศ์ทรงศักดิ์พักประทับ พวกบกรับขึ้นไปไม่ห่างแห
ฝ่ายเสนีสี่หมู่คอยดูแล มาอัดแอรถรัตน์อัสดร
ทั้งเครื่องสูงยืนเรียงเคียงสลับ ดูคั่งคับตามหมู่ดูสลอน
ทั้งธงเทียวเขียวแดงแย่งมังกร ธนูศรเสโล่โตมรา
ทั้งปี่กลองสองข้างวางระยะ กลองชนะเรียงรายทั้งซ้ายขวา
ทั้งพิณพาทย์ดีดสีปี่ชวา แต่บรรดาเกณฑ์แห่แซ่สำเนียง
แล้วเชิญองค์พงศ์กษัตริย์ขึ้นทรงรถ พร้อมกันหมดสังข์แตรเซ็งแซ่เสียง
กลองชนะดีดสีปี่จำเรียง ประสานเสียงก้องดังกังสดาล
กระบวนหน้ามีม้าเดินนำริ้ว แลเป็นทิ้วธงทวนล้วนทหาร
ถึงนิเวศน์เขตแคว้นแสนสำราญ พวกทหารปืนเรียงเคียงกันไป
พอรถทรงหยุดประทับคำนับน้อม ขุนนางพร้อมหมอบเรียงเคียงไสว
วายุพัฒน์เชิญปวะเวศเสร็จข้างใน ปรางค์ชัยพร้อมพระวงศ์พงศ์ประยูร
ตั้งเครื่องอานพานทองของเสวย ทั้งนมเนยสำหรบไทเจ้าไอศูรย์
เครื่องคาวหวานสารพันอันจำรูญ เชิญประยูรภูวไนยอัยกา
ให้เสวยเนยนมขนมหวาน เครื่องตระการหลายอย่างต่างภาษา
แต่ล้วนของเอมโอชโภชนา กษัตราเสร็จสบายอยู่หลายวัน ฯ
๏ ฝ่ายองค์พระนัดดาวายุพัฒน์ เข้าแท่นรัตน์ราชัยไอศวรรย์
ให้นุชนาฏศศิธรจรจรัล ไปอภิวันท์ภูวนาถพระญาติวงศ์
ฝ่ายโฉมฉายให้ละอายระคายเขิน ทั้งหมางเมินคิดในใจไม่ประสงค์
อายผมเผ้าเศร้าอารมณ์ไม่สมทรง มันเวียนวงยุ่งยิ่งเหมือนลิงไพร
จึ่งทูลว่าข้าแต่องค์พระทรงเดช จงโปรดเกศกรุณาอัชฌาสัย
น้องอายองค์กษัตรามาแต่ไกล เพราะว่าไม่เหมือนกับเขาชาวบุรี
วายุพัฒน์ตรัสว่าถ้าเช่นนั้น เอาแพรพันเสียให้มิดปิดเกศี
แม้นใครถามจงแถลงแจ้งคดี ว่าเกศรีให้ระบมเป็นลมตะกัง
นางเห็นชอบทูลตอบพระสามิศ ช่างทรงคิดถูกอารมณ์สมเหมือนหวัง
พระคิดดีชี้ช่องให้น้องฟัง ลุกไปนั่งส่องกระจกโพกแพรดำ
แล้วแต่งองค์ทรงเครื่องเรืองจำรัส คาดเข็มขัดลายลงยาเลขาขำ
ใส่สะอิ้งเรืองรองล้วนทองคำ ดูคมขำพริ้งพร้อมไม่ผอมพี
พลางออกจากปรางค์มาศราชฐาน ตามภูบาลไปประณตบทศรี
บังคมองค์พงศ์กษัตริย์สวัสดี พระภูมีปราศรัยในอนงค์
อันปู่นี้พึ่งได้มาพาราหลาน ก็สำราญชื่นชมสมประสงค์
มาพบแต่หนอเนื้อในเชื้อวงศ์ สมประสงค์จะได้รักรู้จักกัน
นางนบนอบตอบสนองขอรองบาท ภูวนาถอัยกาจนอาสัญ
แล้วนางจึ่งกราบก้มบังคมคัล พระทรงธรรม์อวยชัยให้เจริญ
จงสุขังมังคลาเป็นผาสุก นิราศทุกข์ยศยงอย่างหงส์เห็น
ครองพิภพราชัยให้จำเจริญ จงเพลิดเพลินในสมบัติกษัตรา
ทั้งสององค์ทรงรับพระพรแล้ว ก็ผ่องแผ้วแสนโสมนัสา
ศิโรราบกราบก้มบังคมลา พากันมาปรางค์ทางทั้งสององค์
หกกษัตริย์นัดดาทั้งอาหลาน แสนสำราญชื่นชมสมประสงค์
จะกลับยังเวียงชัยดังใจจง จึ่งลาองค์ไทท้าวเจ้านคร
กับวายุพัฒน์นัดดาว่ามาอยู่ ทั้งอาปู่ก็เป็นสุขสโมสร
จะพามังคลาเข้าเฝ้าบิดร ให้ภูธรทราบเรื่องหายเคืองกัน ฯ
๏ ฝ่ายพระจอมมังคลาวายุพัฒน์ เธอจึ่งตรัสเรียกเหล่านางสาวสรรค์
ไปบอกกรมแสงข้างหน้าเข้ามาพลัน เชิญพระขรรค์เข้ามาอย่าช้าที
นางสาวใช้รีบออกไปแล้วแจ้งเหตุ ว่าทรงเดชผู้บำรุงซึ่งกรุงศรี
ให้เชิญพระขรรค์ไปถวายในบูรี อย่าช้าทีไวไวไปในวัง
กรมแสงหยิบพระขรรค์รีบผันผาย ไปถวายท้าวไทดั่งใจหวัง
วายุพัฒน์รับพระขรรค์ขึ้นบัลลังก์ ถวายมังคลาพลันด้วยทันที
เมื่อแรกเริ่มเดิมข้าได้ว่าไว้ แม้นพาไปน้อมประณตบทศรี
ทั้งสององค์พงศ์กษัตริย์สวัสดี พระอัยกีอัยกาดั่งว่าวอน
ก็สมดั่งปราถนาเหมือนว่าไว้ หลานจึ่งให้แก่บพิตรอดิศร
จงรับไปปราบประจาให้ถาวร ครองนครให้เป็นสุขสิ้นทุกข์ภัย
พระมังคลาสรรเสริญเจริญยศ ให้ปรากฏยืนยงอสงไขย
ห้ากษัตริย์ตรัสตอบว่าขอบใจ พ่อนี้ใจซื่อแท้ไม่แชเชือน
จึ่งตรัสกับมังคลานราราช จงรักญาติรักวงศ์ให้จงเหมือน
ตั้งแต่นี้ดีให้แน่อย่าแชเชือน ทำให้เหมือนวายุพัฒน์เขาสัตย์ธรรม์
พระมังคลากราบก้มบังคมบาท จะรักญาติไปจนกว่าจะอาสัญ
ด้วยสัตย์ซื่อถือวงศ์ตรงต่อกัน เชิญทรงธรรม์รู้เห็นเป็นพยาน
ถ้าแม้นไม่ซื่อตรงต่อวงศา ขอเทวาผู้เป็นเจ้าจงเผาผลาญ
ครั้นเสร็จเรื่องตั้งสัตย์ปฏิญาณ พระผู้ผ่านรมจักรนัครินทร์
กับกษัตริย์ห้าพระองค์ในวงศ์ญาติ จากปราสาทจะกลับหลังดังถวิล
พอจงอยู่สุขาอย่าราคิน ครองแผ่นดินลาภยศปรากฏไป ฯ
๏ สินสมุทรภุชพงศ์เธอทรงตรัส กับวายุพัฒน์ลูกยาอัชฌาสัย
มีทุกข์ร้อนเหตุการณ์สถานใด จงบอกไปทุกพาราบรรดาวงศ์
สุดสาครมังคลาบรรดาญาติ สั่งพระราชนัดดาตามความประสงค์
จะต้องการสิ่งใดในใจจง อาจะส่งมาให้เหมือนใจปอง
วายุพัฒน์กราบก้มประนมหัตถ์ แล้วมาจัดรถสุวรรณผันผยอง
ทั้งเกณฑ์แห่แตรสังข์นั่งสำรอง โดยทำนองพร้อมพรั่งเหมือนอย่างเดิม
เชิญเสด็จทุกพระองค์ขึ้นทรงรถ พร้อมกันหมดวงศาปรีชาเฉลิม
เดินกระบวนพร้อมพรั่งเหมือนอย่างเดิม เครื่องเฉลิมเกียรติยศหมดทุกองค์
เสด็จถึงเมืองด่านชานสมุทร ทรงเรือครุฑไปกำปั่นสุวรรณหงส์
ให้ใช้ใบแล่นลัดตัดทางตรง ลมก็ส่งพัดมาในสาคร
ฝ่ายท่านท้าวเจ้าพ่อตากับวายุพัฒน์ ส่งกษัตริย์บพิตรอดิศร
แล้วเสด็จกลับหลังยังนคร ขึ้นบรรจถรณ์ที่สถิตอิศรา ฯ
๏ หกกษัตริย์แล่นไปในสมุทร ไม่ยั้งหยุดพร้อมกันต่างหรรษา
เอาเข็มตั้งจำเพาะเกาะลังกา พระพายพาแรงจัดสะบัดใบ
เรือก็แล่นราวกับม้าอาชาชาติ ล่วงลีลาศข้ามมหาชลาไหล
ชมมัจฉาเกาะแก่งทุกแห่งไป ก็ใช้ใบจนกระทั่งถึงลังกา
พวกพหลคั่งคับรับเสด็จ พร้อมกันเสร็จแห่แหนดูแน่นหนา
เข้าประทับยับยั้งอยู่ลังกา พระสุดสาครให้เลี้ยงทุกเวียงชัย
แต่บรรดาข้าทูลละอองบาท อย่าให้ขาดตามโองการเราขานไข
ครั้นสั่งเสร็จพระเสด็จขึ้นข้างใน แล้วสั่งให้จัดเครื่องอันเรืองรอง
เสาวคนธ์มณฑายุพาพักตร์ แต่งตำหนักหลังใหญ่ไว้ทั้งสอง
ให้คนไปปูลาดกวาดละออง ไว้รับรองวงศ์กษัตริย์ขัตติยา
สุลาลีเจ้าเป็นผู้ไปดูเครื่อง ถวายเบื้องบทเรศพระเชษฐา
กับพระปิ่นรมจักรนัครา แต่บรรดาวงศ์กษัตริย์เร่งจัดการ
สุลาลีอภิวันท์แล้วผันผาย มาสั่งนายเครื่องใหญ่ในราชฐาน
แล้วจึ่งเรียกพวกฝรั่งมาสั่งการ ทั้งคาวหวานมีต่างต่างที่อย่างดี
เอาพวกเจ๊กไหหลำทำเกาเหลา นางสาวสาวสัดทัดให้ขัดสี
เครื่องถ้วยชามน้ำทองของที่ดี เอาใส่ที่ถาดสุวรรณอันบรรจง
แล้วให้ตั้งโต๊ะใหญ่ในปราสาท เอาผ้าลาดปัดป้องละอองผง
ตั้งเก้าอี้ลายสุวรรณอันบรรจง ถ้วนทุกองค์แต่บรรดามาด้วยกัน
แล้วเรียกของมาวางตั้งสำรับ เครื่องสำหรับสารพัดล้วนจัดสรร
ทั้งส้อมช้อนมีดคร่ำด้ามสุวรรณ ให้จัดสรรพร้อมเสร็จสำเร็จการ ฯ
๏ ฝ่ายพระสุดสาครบวรนาถ ไปเชิญญาติให้เสวยกระยาหาร
เสด็จมาพร้อมทุกองค์พระวงศ์วาน พนักงานเชิญเครื่องวางเบื้องบน
ทั้งเป็ดไก่หมูหันพรรณลูกไม้ เอาจัดใส่สารพัดไม่ขัดสน
ทั้งเกาเหลาวางระยะไม่ปะปน พวกเครื่องต้นแต่งใส่หลายประการ
ครั้นจะว่าร่ำไรในกับข้าว ก็ยืดยาวมากมายหลายสถาน
ขอตัดเรื่องกินอยู่ดูรำคาญ มันป่วยการไม่ประเทืองที่เรื่องกิน
แต่ต้องว่าชี้แจงแห่งละน้อย ลำดับถ้อยตามดำริอย่าติฉิน
จะว่าคนผู้เฉลยไม่เคยกิน ประเทศถิ่นทุกภาษาพยายาม
อันเรื่องกินก็เป็นใหญ่ในมนุษย์ แต่ขอหยุดยกไว้อย่าไต่ถาม
เป็นสิ้นเรื่องเลี้ยงกันเสร็จสำเร็จความ จะกล่าวตามทางไปในอรัญ ฯ
๏ หกกษัตริย์สุริย์วงศ์ขึ้นทรงรถ พร้อมกันหมดแห่ไปในไพรสัณฑ์
ชมลำเนาเขาเขินเนินอรัญ เป็นช่องชั้นเชิงชะง่อนก้อนศิลา
ที่โปร่งปล่องช่องชั้นฉงั่นชะโงก เป็นกรวยโกรกถ้ำธารละหานผา
ที่เขียวขำดำพร้อยย้อยลงมา ล้วนศิลาเถาวัลย์พันเป็นเกลียว
ไม้รวกรากฝากหินมีดินเกาะ ดูจำเพาะแลชอุ่มเป็นพุ่มเขียว
บ้างแตกหน่อหนุนขึ้นรุ่นเรียว เป็นลำเขียวงอกบนเขาลำเนาเนิน
ทั้งไม้ดอกงอกงามตามวิถี ฝูงปักษีโผผินบ้างบินเหิน
แก้วกุหลาบกรรณิการ์บนหน้าเนิน ตามทางเดินหอมฟุ้งจรุงใจ
ทั้งฝูงสัตว์จัตุบาทวิ่งกลาดกลุ้ม แอบสุมทุมค่างลิงวิ่งไสว
กระต่ายเต็นเม่นหมีชะนีไพร เหนี่ยวกิ่งไม้โยนตัวเรียกผัวโวย
เห็นสุริยาสายัณห์ตะวันคล้อย ชะนีน้อยเรียกคู่หวิวหวูโหวย
รำลึกได้ใจถวิลร้องดิ้นโดย เที่ยวห้อยโหยต่ายวิ่งบนกิ่งยาง
ละมั่งละมาดผาดเผ่นเลียงผาผยอง กวางคะนองทรายเนื้อแลเสือสาง
ทั้งหมีเม่นเผ่นผงาดวิ่งกลาดทาง ฝูงลิงค่างโลดโผนโจนทะยาน
กระจงจามรีสิงหนัศ เล็มระบัดเส้นหญ้าเป็นอาหาร
กระแตตุ่นมุ่นพงในดงดาน สุกรฟานกาสรลงนอนแปลง
สิงโตเต้นแผ่นผยองลำพองหาง ฝูงแรดช้างพลายพังเที่ยวบังแฝง
เห็นผู้คนเดินวัดวิ่งลัดแลง เข้าแอบแฝงป่าไม้ในไพรวัน
หกกษัตริย์ทัศนาป่าระหง ประดู่ดงกรวยกร่างกะทังหัน
พะยอมยางรางแดงแสลงพัน พิกุลพิกันกันเกราะสะเดาดง
กระทึงกระทุ่มดุมกาเพกากระถิน อินทนิลจันคนทามหาหงส์
เสลาสล้างลางลิงมะปริงปรง ต้นคันทรงทรงบาดาลกระวานไพร
ทั้งเต็งแต้วตาตุ่มมะตูมตาด มะเหียงมะหาดลงเรียงเคียงไสว
ทั้งจิกแจงจวงจันทน์เป็นหลั่นไป มะเฟืองมะไฟรกฟ้าต้นขานาง
ตะขบข่อยแคมะค่าต้นตาเสือ มะกล่ำมะเกลือกะโดนดินทั้งฝิ่นฝาง
ตะเคียนเคี่ยมคนธาขานกยาง มะขามคางแคแกรแลเป็นทิว
บ้างผลิดอกออกผลต้นระย้า พระพายพาพัดเรื่อยมาเฉื่อยฉิว
หอมตลบอบออกเกสรปลิว ระเรื่อยฉิวเรณูฟูขจร
พลางเร่งรถรีบมาในป่าชัฏ ต้องหลีกลัดไปตามทางข้างสิงขร
พอสุริยงลงลับยุคุนธร พระจันทร์จรแจ่มฟ้าดาราราย
ถึงที่ทางกลางย่านก็หยุดพัก มาพร้อมพรักพลไกรไพร่ทั้งหลาย
หกกษัตริย์ขึ้นพลับพลาเสนานาย ต่างถวายเครื่องเสวยทั้งเนยนม
ผลไม้นานาโอชารส ล้วนของสดหวานมันพรรณขนม
หกกษัตริย์เสร็จเสวยเลยประทม เป็นนิคมคามเขตคุ้มเภทภัย
รักษาองค์พระมุนินทร์ปิ่นกษัตริย์ ในจังหวัดปากทางหว่างไศล
ตั้งทำมาหากินอยู่ถิ่นไพร ทั้งนาไร่มีมากไม่ยากจน ฯ
๏ จะกล่าวถึงพระอภัยวิไลลักษณ์ เสด็จสำนักกุฏิ์ใหญ่ในไพรสณฑ์
บำเพ็ญเพียรมัธยัสถ์ตัดกังวล ทั้งสวดมนต์ภาวนาสมาทาน
เทศนาสอนสั่งคนทั้งหลาย ได้สบายดับทุกข์สนุกสนาน
แสวงผลทางกสิณอภิญญาณ หมายนิพพานฟากฟ้าสุราลัย
แต่บรรดาฤๅษีที่เป็นศิษย์ สำรวมกิจหมดทุกองค์ไม่หลงใหล
ทั้งโทโสโมหะสละไป ตัดห่วงใยเหย้าเรือนเพื่อนศาลา
ถือเอาธรรมกรรมฐานการกุศล หวังให้พ้นสมุทัยในตัณหา
คิดตัดรอนผ่อนผันด้วยปัญญา ฟังเทศนาที่พระองค์ทรงแสดง ฯ
๏ ฝ่ายพระจอมธิบดินทร์ปิ่นฤๅษี ครั้นราตรีเย็นพยับล่วงลับแสง
พวกนั่งยามตามไต้จุดไฟแดง สว่างแสงทั่วไปในกุฎี
พวกปรนนิบัติพัดน้ำชาสุธารส ถวายหมดโดยจำนงองค์ฤๅษี
ทั้งน้ำตาลหวานมันขยันดี ให้ฤๅษีฉันสำหรับกับน้ำชา
ครั้นเสร็จกิจต่างครรไลไปอยู่กุฏิ์ แล้วก็จุดเทียนธูปทั้งบุปผา
สำรวมกิจจิตตั้งภาวนา โดยศรัทธาครัดเคร่งบำเพ็งเพียร
ค่ำวันนั้นวัณฬานางดาบส เจริญพรตครัดเคร่งอยู่เก๋งเขียน
คิดสลัดตัดราคาค่อยพากเพียร ไม่วนเวียนตั้งมั่นในขันตี
พอหลับลงทรงสุบินนิมิต ว่านักสิทธ์มาแต่ป่าพนาศรี
มีหัตถาชูช่วงดวงมณี ตรงมาที่พระบรรณศาลา
แล้วยื่นให้โฉมยงก็ทรงรับ กระจ่างจับวรกายทั้งซ้ายขวา
นางพลิกฟื้นตื่นในที่ไสยา พอเวลาแจ่มแจ้งแสงอุทัย
ก็ออกจากกุฎีที่สถิต สำรวมกิจไปแจ้งแถลงไข
กับสุวรรณมาลีที่ข้างใน พลางปราศรัยสนทนาประสาชี ฯ
๏ ฝ่ายละเวงวัณฬานางดาบส น้อมประณตตามจริตกิจฤๅษี
แล้วจึ่งเล่าเรื่องฝันไปทันที เชิญพระพี่ทำนายทายสุบิน
แล้วจึ่งเล่าเรื่องยุบลแต่หนหลัง ให้เธอฟังโดยในพระทัยถวิล
ฝ่ายสุวรรณมาลายุพาพิน ได้ทราบสิ้นความฝันของวัณฬา
จึ่งว่าแม่มาไปเฝ้าพระดาวบส ให้ทรงยศทำนายทายเถิดหนา
ทั้งสุวรรณมาลีชีวัณฬา ตามกันมาเฝ้าองค์พระทรงญาณ
ทูลแถลงแจ้งข้อสุบินนิมิต ให้ทรงฤทธิ์ทราบแต่ต้นจนอวสาน
ฝ่ายพระองค์ทรงศีลอภิญญาณ ก็แจ้งการในสุบินสิ้นทั้งปวง
พระทำนายทายว่าจินดาเดช ผู้วิเศษเอามาให้ลาภใหญ่หลวง
บุตรที่พรากจากไปได้แก่ดวง มณีช่วงแสงสว่างกระจ่างตา
ได้แก่บุตรของเจ้าอย่าเร่าร้อน จะมางอนง้อวงศ์เผ่าพงศา
อันนักสิทธ์ฤทธิไกรให้จินดา พวกวงศาน้ำเนื้อในเชื้อวงศ์
คงจะนำมังคลามาที่นี่ ให้วันนี้โดยในใจประสงค์
จะได้สืบเชื้อประยูรสกูลวงศ์ เป็นมั่นคงเหมือนกับคำเราทำนาย
ดาบสินีชีสองประคองหัตถ์ ฟังพระตรัสจึ่งประมูลทูลถวาย
เหมือนพระองค์ทรงธรรม์บรรยาย ก็จะวายรบพุ่งทั้งกรุงไกร
ฝ่ายพระจอมธิบดินทร์ปิ่นฤๅษี เสด็จไปที่กุฎีทองอันผ่องใส
อันเผือกมันพรรณผลามาแต่ไพร ตามวิสัยนักสิทธ์จิตจำนง ฯ
๏ จะกล่าวถึงหกกษัตริย์ที่หยุดพัก ในสำนักพลับพลาป่าระหง
ครั้นรุ่งรางสร่างแสงพระสุริยง ก็สระสรงสรรพเสร็จสำเร็จการ
ขึ้นทรงรถหมดทุกองค์พงศ์กษัตริย์ ให้รีบรัดเสด็จไปในไพรสาณฑ์
พวกเสนาแห่แหนแสนสำราญ เหล่าทหารจัตุรงค์เดินตรงไป
ตามท้องแถวมรรคาพนาเวศ ก็เข้าเขตสิงคุตรสิงขรไศล
ระรื่นรินกลิ่นบุปผาสุมาลัย ดวงดอกไม้หล่นกลาดลงดาดดง
ประยงค์แย้มแกมสุกรมนมสวรรค์ มะลิวัลย์มะลิลาแก้วกาหลง
ทั้งคัดเค้ากฤษณาจำปาดง มหาหงส์หางนกยูงพุ่งขจร
ทั้งสาวหยุดพุดแซมแกมยี่สุ่น พิกันพิกุลโรยร่วงพวงเกสร
เสาวรสรสสุคนธ์ปนขจร ต้นรักซ้อนซ่อนกลิ่นระรินโรย
สารภียี่เข่งเบญจมาศ บุนนาคดาดเกดลำดวนหอมหวนโหย
แถวนางแย้มแกมสุกรมต้นยมโดย พระพายโชยชื่นใจในไพรวัน
ถึงสิงคุตรกุฎีที่ประทับ ดูคั่งคับพวกพหลพลขันธ์
พระเสด็จลงจากรถหมดด้วยกัน พร้อมแต่บรรดาอาณาประชากร
เข้าอาศัยในประเทศเขตบรรพต พร้อมกันหมดในศาลาหน้าสิงขร
หกกษัตริย์ลงจากรถบทจร เลียบสิงขรเสด็จเข้าไปในกุฎี ฯ
๏ ฝ่ายพระองค์ทรงศีลมุนินทร์นาถ เห็นพระญาติมาประณตบทศรี
จึ่งจรจรัลจากพระคันธกุฎี ออกนั่งที่โรงฉันอันบรรจง
พระปราศรัยในตระกูลประยูรญาติ ต่างอภิวาทชื่นชมสมประสงค์
ฝ่ายพระจอมนักสิทธ์บิตุรงค์ จึ่งถามองค์มังคลาด้วยปรานี
ว่าเหตุผลเป็นอย่างไรจึงได้กลับ มาคำนับญาติวงศ์องค์ฤๅษี
พระเจ้าอาทูลแถลงแจ้งคดี ให้พระมุนีทรงฟังแต่หลังมา ฯ
๏ จะกล่าวฝ่ายนารีชีทั้งสอง ออกจากห้องมาประนมก้มเกศา
องค์พระจอมมุนินทร์ปิ่นประชา แล้วจึ่งปราศรัยพระองค์ที่ทรงแคลง ฯ
๏ ฝ่ายพระมิ่งมังคลานราราช ไปกราบบาทสองพระองค์ทรงกันแสง
ลูกได้ผิดคิดหมายทำร้ายแรง เพราะเขาแกล้งจะให้ขาดญาติวงศ์
ที่ผิดพลั้งครั้งไรพระได้โปรด ประทานโทษเพราะว่าเหลิงละเลิงหลง
ตั้งแต่นี้จะสมัครรักพระวงศ์ แม้นมิตรงตามสัตย์ปัฏิญาณ
ให้เทวาอารักษ์ที่ศักดิ์สิทธิ์ มาปลดปลิดชีวังสิ้นสังขาร
เหมือนอย่างคำให้สัตย์ปัฏิญาณ ขอพระมารดาโปรดที่โทษกรณ์ ฯ
๏ ฝ่ายพระจอมนครินทร์ปิ่นฤๅษี กับสองชีทรงฟังแล้วสั่งสอน
บรรดาญาติจงไปขอไปง้องอน กาลแต่ก่อนทำชั่วให้มัวมน
พระมังคลากราบก้มประนมสนอง โดยทำนองสารพัดไม่ขัดสน
ศรีสุวรรณจึงประมูลทูลยุบล อันสิงหลลังกาพาราเดิม
จะขอให้มังคลากลับมาอยู่ เป็นหมวดหมู่ตามวงศ์ช่วยส่งเสริม
สุดสาครรัตนาพาราเดิม ไปพูนเพิ่มครองอาณาประชาชน ฯ
๏ ฝ่ายพระมิ่งมังคลานราราช พลางกราบบาททูลแถลงแห่งนุสนธิ์
ขอไปอยู่นคเรศเพชรกำพล เพราะผู้คนมั่งคั่งทั้งบุรินทร์
แล้วก็มีคนรู้ผู้วิเศษ ในประเทศกว้างใหญ่ดั่งใจถวิล
แล้วท้าวเจ้านิเวศน์เกศบุรินทร์ เมื่อจะสิ้นชีวงปลงประทาน
ให้ครอบครองสวรรยาราชาภิเษก เป็นองค์เอกขัตติยามหาศาล
ได้คำนับรับรสพจมาน ปฏิญาณว่าจะอยู่คู่นคร ฯ
๏ ฝ่ายพระจอมมุนีฤๅษีสิทธ์ ว่าตามจิตจงภิญโญสโมสร
โบราณว่าปลูกเรือนอยู่ผูกอู่นอน ต้องว่าวอนไปตามอย่างทางโบราณ
สุขที่ไหนต้องไปอยู่ตามถิ่น อันแดนดินทั่วประเทศเขตสถาน
แม้นอยู่ไหนสุโขมโหฬาร ก็เป็นการมงคลพ้นศัตรู
ไม่ขืนใจให้ลำบากยากแก่เจ้า บิดาเล่าก็ชราทั้งตาหู
ให้มืดมัวแต่จะออกนอกประตู ต่อเป็นครู่จึ่งสว่างเห็นทางเดิน
อนิจจาสังขารลูกหลานรัก อย่าหลงนักพาวิตกระหกระเหิน
อันตัณหามิได้ทำให้จำเริญ ใครเพลิดเพลินตามใจในสันดาน
อันรูปรสบทเบื้องเครื่องสัมผัส พาให้สัตว์เวียนวงในสงสาร
อันราคร้อนที่ในทรวงคือบ่วงมาร คอยเผาผลาญให้ระอาเป็นบ้ากาม
จงปลงจิตคิดในพระไตรลักษณ์ จะประจักษ์มั่นคงในองค์สาม
นิราศทุกข์สุขาพยายาม คงมีความวัฒนาในสามัญ
พระสอนสั่งมังคลาบรรดาญาติ ให้โอวาทแต่ล้วนจริงทุกสิ่งสรรพ์
หกกษัตริย์กราบก้มบังคมคัล พักอยู่บรรณศาลาสองราตรี
แล้วทูลลากลับหลังยังนิเวศน์ พระทรงเพศบรรพชิตกิจฤๅษี
ประทานพรให้พิพัฒน์สวัสดี จงเปรมปรีดิ์สุขสวัสดิ์กำจัดภัย
ดาบสินิชีละเวงวัณฬาสมร ถวายพรกษัตริย์อัชฌาสัย
ทั้งสุวรรณมาลีศรีวิไล ถวายชัยพวกประยูรสกูลวงศ์
หกกษัตริย์มัสการสองนักสิทธ์ มาสถิตรถาเข้าป่าระหง
ให้คลายคลี่พวกพหลพลณรงค์ เสด็จตรงเข้านิเวศน์เขตลังกา ฯ
๏ เมื่อนั้น พระพรตสุริย์วงศ์เรืองศรี
ครั้นฟื้นตื่นได้สมประดี ภูมีนิ่งขึงตะลึงกาย
พิศดูอนุชาวิลาวัณย์ ให้หวาดหวั่นฤทัยใจหาย
แสนทุกข์แสนเทวษแสนเสียดาย น้องนารายณ์เหลือบแลแปรมา
พอเห็นท้าวทศคิริวงศ์ พระองค์จึ่งถามยักษา
เราให้มาด้วยพระอนุชา คิดว่าต่างตาต่างใจ
การศึกตัวก็รู้หนักเบา จะตักเตือนน้องเราก็ไม่ได้
ละเสียจนม้วยชีวาลัย ท่านจะคิดกระไรนะขุนมาร ฯ
๏ บัดนั้น พิเภกผู้ปรีชาหาญ
น้อมเศียรสนองบัญชาการ เมื่อพระน้องรอนราญด้วยไพรี
ข้าก็ได้ทูลเตือนเป็นหลายครั้ง ให้ระวังเมฆพัทยักษี
พระอนุชาแกล้วกล้าราวี ไม่เกรงฤทธีอสุรา
หอกนี้พระสยมภูวญาณ พระองค์ประทานให้แก่ยักษา
อันจะแก้ฤทธิ์เทพสาตรา สรรพยานั้นมีสำหรับกัน
เอาจันทน์แดงกับมูลอุศุภราช ซึ่งเป็นอาสน์พระอิศวรรังสรรค์
อันตัวศีลาบดนั้น มีอยู่ในชั้นพรหมา
ลูกอยู่พิภพนาคินทร์ ให้กระบินทร์มีฤทธิ์แกล้วกล้า
เอามาประกอบบดทา พระอนุชาก็จะรอดชีวี ฯ
๏ เมื่อนั้น พระพรตสุริย์วงศ์เรืองศรี
ได้ฟังพิเภกอสุรี จึ่งมีพจนารถบัญชาการ
นิลพัทจงเร่งรีบไป ยังในอยุธยาราชฐาน
ทูลขอจันทน์แดงพระอวตาร แจ้งการให้ทราบบาทา
แล้วเอามูลโคพระเป็นเจ้า ยังเขาอินทกาลคูหา
ทั้งลูกศีลาบดยา กลับมาให้ทันในราตรี ฯ
๏ บัดนั้น นิลพัทผู้ชาญชัยศรี
รับสั่งถวายอัญชุลี ขุนกระบี่เหาะขึ้นอัมพร ฯ
๏ ครั้นถึงอยุธยานคเรศ น้อมเกศกราบทูลพระทรงศร
ว่าพระอนุชาฤทธิรอน ยกไปนครลงกา
จับทศพินอสุรี กับวรณีสูรยักษา
ฆ่าเสียสิ้นชีพชีวา แล้วเลิกโยธาพลไกร
ไปยังพารามลิวัน ทำลายด่านสองชั้นนั้นได้
ตั้งประทับพลับพลาชัย ใกล้เขามยุราคีรี
พระสัตรุดวุฒิไกรได้ต่อรบ ด้วยสุริยาภพยักษี
บุตรเจ้ามลิวันธานี อสุรีมันพุ่งหอกมา
ต้องพระอนุชาล้มลง ในที่รณรงค์เข่นฆ่า
ท้าวทศคิริวงศ์อสุรา ทูลว่ามียาสำหรับกัน
พระพรตใช้ข้าให้มาเฝ้า พระปิ่นเกล้าอยุธยานราสรรค์
ขอแก่นจันทน์แดงที่ดีนั้น กลับไปให้ทันในราตรี
ประกอบกับมูลโคศุภราช ซึ่งเป็นอาสน์พระอิศวรเรืองศรี
แก้พระอนุชาธิบดี ก็จะคืนชีวีเป็นมา ฯ
๏ เมื่อนั้น พระกฤษณุรักษ์นาถา
ฟังลูกพระกาลผู้ศักดา ผ่านฟ้าตระหนกตกใจ
จึงหยิบเอาจันทน์แดงอันบริสุทธิ์ สำหรับแก้อาวุธนั้นส่งให้
ขุนกระบี่จงเร่งรีบไป แก้น้องเราให้ทันที ฯ
๏ บัดนั้น ลูกพระกาลผู้ชาญชัยศรี
รับจันทน์แล้วถวายอัญชุลี ก็เหาะไปคีรีอินทกาล ฯ
๏ ครั้นถึงจึ่งแจ้งกิจจา แก่พญาโคตัวหาญ
บัดนี้น้องพระอวตาร ไปปราบมารยังเมืองมลิวัน
ต้องหอกเมฆพัทอสุรี พ่างเพียงชีวีจะอาสัญ
ขอมูลท่านไปประสมกัน กับแก่นจันทน์แก้พระอนุชา
บอกพลางก็เก็บเอาโคมัย ได้แล้วออกจากคูหา
ถีบทะยานผ่านขึ้นยังเมฆา ไปชั้นพรหมาด้วยฤทธี ฯ
๏ ครั้นถึงประณตบทบงสุ์ ทูลองค์พรหเมศเรืองศรี
ตามรับสั่งน้องพระจักรี ถ้วนถี่เสร็จสิ้นทุกประการ
บัดนี้จะประกอบโอสถ จะขอศีลาบดเดชาหาญ
ไปบดยาแก้พิษหอกมาร ผ่านเกล้าจงได้เมตตา ฯ
๏ เมื่อนั้น องค์บรมพรหเมศนาถา
ได้ฟังกระบี่ผู้ปรีชา หยิบศีลาส่งให้ทันที ฯ
๏ บัดนั้น นิลพัทผู้ชาญชัยศรี
ก้มเกล้ารับเอาด้วยยินดี ขุนกระบี่รีบเร่งระเห็จไป ฯ
๏ ยืนอยู่เหนือพื้นดินดอน วานรผู้มีอัชฌาสัย
สำแดงแผลงฤทธิ์เกรียงไกร แทรกไปพิภพบาดาล ฯ
๏ ครั้นถึงจึงกล่าววาที แก่พญานาคีตัวหาญ
ว่าองค์สมเด็จพระอวตาร ผ่านฟ้าให้สองอนุชา
มาสงครามยังเมืองมลิวัน รบพุ่งติดพันกันหนักหนา
พระสัตรุดต้องหอกอสุรา จะขอลูกศีลาที่ท่านนี้
ขึ้นไปบดยาทาองค์ น้องพระหริวงศ์เรืองศรี
ให้ทันแต่ในราตรี เรานี้จะรีบกลับไป ฯ
๏ เมื่อนั้น พญานาคผู้มีอัชฌาสัย
ได้ฟังไม่แหนงแคลงใจ ก็หยิบลูกหินให้วานร ฯ
๏ บัดนั้น โอรสพระกาลชาญสมร
ได้ลูกศีลาฤทธิรอน ก็ชำแรกดินดอนขึ้นมา ฯ
๏ ครั้นถึงจึ่งประณตบทบงสุ์ พระพรตสุริย์วงศ์นาถา
แล้วทูลถวายสรรพยา กับศีลาบดด้วยกัน ฯ
๏ เมื่อนั้น พระพรตรุ่งฟ้านราสรรค์
จึ่งส่งสรรพยาทั้งนั้น ให้พิเภกกุมภัณฑ์ทันที ฯ
๏ บัดนั้น ท้าวทศคิริวงศ์ยักษี
รับยาต่อน้องพระจักรี วางลงที่หน้าศีลา
แล้วจึ่งยอกรขึ้นเหนือเกศ เสกด้วยพระเวทคาถา
ครบถ้วนสามคาบตามตำรา สำรวมวิญญาณ์บดไป ฯ
๏ เสร็จแล้วเสกชํ้าอีกสามหน ด้วยมนต์พระศุลีประสาทให้
ทาลงที่แผลหอกชัย ชโลมไปทั่วทั้งอินทรีย์
เมฆพัทก็หลุดออกจากองค์ พระสัตรุดสุริย์วงศ์เรืองศรี
ด้วยอำนาจโอสถพระศุลี บาดแผลไม่มีกับกายา ฯ
๏ เมื่อนั้น องค์พระสัตรุดกนิษฐา
ครั้นฟื้นคืนได้สติมา เห็นพระพี่ยาผู้ร่วมใจ
มีความแสนโสมนัสนัก เคลื่อนลงจากตักบังคมไหว้
ทูลว่าเมื่อข้าออกชิงชัย ต่อกรกับไอ้อสุรี
เพราะประมาทในการรณยุทธ์ จึ่งต้องอาวุธยักษี
หากพระองค์มาช่วยทันที จึ่งรอดชีวีคืนมา
พระคุณลํ้าฟ้าสุธาธาร พระสุเมรุจักรวาลภูผา
จะฉลองรองเบื้องบาทา ไปกว่าจะสิ้นชีวัน ฯ
๏ เมื่อนั้น พระพรตสุริย์วงศ์รังสรรค์
ฟังพระอนุชารำพัน รับขวัญแล้วกล่าววาที
อันองค์สมเด็จพระจักรา ใช้เรามาปราบยักษี
แม้นเจ้าสุดสิ้นชีวี ตัวพี่ก็จะตายตามไป
ว่าแล้วขึ้นยังบัลลังก์รถ ให้เลิกทศโยธาทัพใหญ่
โห่สนั่นลั่นเลื่อนภพไตร กลับไปสุวรรณพลับพลา ฯ
๏ บัดนั้น ฝ่ายกองคอยเหตุยักษา
แอบอยู่แทบเชิงบรรพตา คอยฟังกิจจาไพรี
เห็นมนุษย์คืนได้ชีวัน วานรโห่สนั่นอึงมี่
ตกใจเพียงจะแทรกปถพี อสุรีก็รีบเข้าเวียงชัย ฯ
๏ ครั้นถึงจึ่งตรงเข้าไปเฝ้า น้อมเกล้าบังคมประนมไหว้
ทูลว่ามนุษย์ไม่บรรลัย เลิกทัพกลับไปพลับพลา ฯ
๏ เมื่อนั้น ท้าวจักรวรรดิยักษา
ได้ฟังตะลึงทั้งกายา อสุรารำพึงคะนึงคิด
อันมนุษย์สิต้องหอกชัย ที่จะไม่บรรลัยนั้นเห็นผิด
ชะรอยมันได้ยามาแก้พิษ ด้วยความคิดพิเภกอสุรี
ไอ้นี่ชั่วช้าสาหัส กูจะตัดเศียรเกล้าเกศี
ประจานไว้ให้ดูทั้งธาตรี จงสาที่ริษยาอาธรรม์
คิดแล้วจึ่งมีบรรหาร สั่งนางพนักงานสาวสวรรค์
ไปหาลูกรักร่วมชีวัน สุริยาภพนั้นให้ขึ้นมา ฯ
๏ บัดนั้น ฝูงนางกำนัลเสน่หา
รับสั่งพญาอสุรา ถวายบังคมลาแล้วเหาะไป ฯ
๏ ครั้นถึงจึ่งตรงเข้าไปเฝ้า น้อมเกล้าบังคมประนมไหว้
ทูลว่าพระองค์ทรงภพไตร ใช้ให้มาแจ้งบทมาลย์
ด้วยมนุษย์ซึ่งเป็นปัจจามิตร คืนได้ชีวิตสังขาร
ให้เชิญไปปรึกษาราชการ ที่จะคิดรอนราญไพรี ฯ
๏ เมื่อนั้น จึ่งสุริยาภพยักษี
ฟังข่าวผ่าวร้อนดั่งอัคคี อสุรีอัดอั้นตันใจ
เอะไฉนฉะนี้มนุษย์ จึ่งแก้เทพอาวุธของกูได้
คิดแล้วลงจากปราสาทชัย ฝูงกำนัลในก็ตามมา ฯ
๏ ครั้นถึงน้อมเศียรอภิวาทน์ พระบิตุรงค์ธิราชยักษา
อยู่ในท่ามกลางเสนา อสุราคอยฟังพระวาที ฯ
๏ เมื่อนั้น ท้าวจักรวรรดิยักษี
เห็นลูกรักร่วมชีวี จึ่งมีบัญชาตรัสไป
ซึ่งเจ้าสังหารปัจจามิตร กลับรอดชีวิตขึ้นได้
เพราะไอ้พิเภกจังไร มันบอกยาให้แก้กัน
อันสงครามครั้งนี้นี่สามารถ ดั่งศึกเทวราชในสรวงสวรรค์
แล้วโยธาวานรทั้งนั้น สันทัดในการต่อตี
บิดานี้หนักใจนัก จะเหมือนครั้งทศพักตร์ยักษี
จะคิดอ่านประการใดดี ไพรีจึงจะม้วยมรณา ฯ
๏ เมื่อนั้น จึ่งสุริยาภพยักษา
น้อมเศียรสนองพระบัญชา ผ่านฟ้าอย่าร้อนฤทัย
มาตรแม้นถึงไอ้พิเภก จะรู้ยาแก้เมฆพัทได้
ลูกรักก็เรืองฤทธิไกร คทาธรศรชัยนั้นยังมี
ทั้งจักรแก้วศักดาวราเดช ปราบเทเวศได้ทุกราศี
จะเกรงมันไยไอ้อัปรีย์ วันนี้จะยกไปราญรอน
สังหารผลาญสองมนุษย์ ด้วยกำลังฤทธิรุทรพระแสงศร
ทั้งพวกสวาวานร ให้ตายด้วยกรของลูกยา ฯ
๏ เมื่อนั้น ท้าวจักรวรรดิยักษา
ได้ฟังดั่งอมฤตฟ้า มาโสรจสรงกายาให้สำราญ
สี่ปากสำรวลสรวลสันต์ แปดหัตถ์ตบสนั่นฉาดฉาน
ลูบหลังแล้วมีโองการ เจ้าผู้ปานดวงเนตรดวงใจ
มิเสียแรงที่ทรงศักดา ทั้งไตรโลกาไม่หาได้
ซึ่งเจ้าจะยกออกไป ชิงชัยกับพวกปัจจามิตร
อันสองมนุษย์แลวานร จงพ่ายแพ้ฤทธิรอนศรสิทธิ์
นึกสิ่งใดให้สมอารมณ์คิด ดวงชีวิตพ่อไปสวัสดี ฯ
๏ เมื่อนั้น จึ่งสุริยาภพยักษี
รับพรบิตุรงค์ทรงธรณี ถวายอัญชุลีแล้วออกมา ฯ
๏ ครั้นถึงพระมหาปราสาท ตรัสสั่งอำมาตย์ยักษา
จงเตรียมจตุรงค์โยธา กูจะไปเข่นฆ่าพวกพาล ฯ
๏ บัดนั้น สุพินสันผู้ปรีชาหาญ
ก้มเกล้ารับบัญชาการ ขุนมารออกจากพระโรงคัล ฯ
๏ เกณฑ์เป็นกระบวนจตุรงค์ เลือกล้วนอาจองแข็งขัน
ขุนช้างขี่ช้างซับมัน พื้นผูกเครื่องมั่นอลงกรณ์
ขุนม้าขี่ม้าอาชาชาติ ร้ายกาจว่องไวดั่งไกรสร
ขุนรถขี่รถสามงอน ปักธงมังกรแผลงฤทธิ์
ขุนพลจัดพวกพลยุทธ์ อึงอุดแน่นนันต์อกนิษฐ์
บ้างถือหอกง้าวปืนพิษ คทาธรศรสิทธิ์ทุกตน
กวัดแกว่งดั่งแสงเพลิงพราย ไพร่นายเอิกเกริกกุลาหล
เป็นระเบียบเรียบริ้วขนัดพล เกลื่อนกล่นตามแถวมรคา ฯ
๏ เมื่อนั้น ลูกท้าวสี่พักตร์ยักษา
ครั้นใกล้ศุภฤกษ์เวลา มาเข้าที่สรงสาคร ฯ
๏ ชำระสระสนานวาริน สุคนธาธารกลิ่นเกสร
สอดทรงสนับเพลาเชิงงอน อุทุมพรภูษาท้องพัน
ชายไหวดวงประพาฬก้านขด ชายแครงมรกตทับทิมคั่น
ฉลององค์พื้นม่วงดวงสุวรรณ ทับทรวงกุดั่นตาบทิศ
ทองกรพาหุรัดรูปภุชงค์ ธำมรงค์พลอยมณีโลหิต
ทรงมงกุฎแก้วชวลิต ดอกไม้ทิศกุณฑลกรรเจียกจร
ห้อยพวงสุวรรณมาลา จับคทาจักรแก้วธนูศร
งามคล้ายบิตุเรศฤทธิรอน บทจรมาขึ้นพิชัยรถ ฯ
๏ รถเอยรถศึก กงกำแก้วผลึกอลงกต
เอกงอนอ่อนงามช้อยชด ชั้นลดภาพล้อมบัลลังก์ลอย
เครือขดเรือนเก็จเสากาบ พรหมศรกระหนาบกระหนกห้อย
บันแววแก้ววามอร่ามพลอย สุกย้อยงามเพียงพิมานอินทร์
เทียมด้วยราชสีห์สี่พัน โลทันมือถือธนูศิลป์
ขับทะยานผ่านเร็วดั่งหงส์บิน เครื่องสูงบังทินกรพราย
ปี่กลองฆ้องขานประสานเสียง สำเนียงเพียงพลิกแผ่นดินหงาย
โห่ร้องก้องกึกทั้งไพร่นาย เร่งพลนิกายดำเนินไป ฯ
๏ ครั้นถึงซึ่งที่สนามยุทธ์ จึ่งให้หยุดโยธาทัพใหญ่
ตั้งเป็นกระบวนลงไว้ ที่ใกล้แนวเนินคีรี ฯ
๏ เมื่อนั้น พระพรตทรงสวัสดิ์รัศมี
เสด็จเหนืออาสน์แก้วรูจี ในที่สุวรรณพลับพลา
พร้อมทหารทั้งสามพระนคร ยักษาวานรถ้วนหน้า
หมอบเฝ้าตามที่อันดับมา ดั่งดารารายล้อมดวงจันทร์
พอได้ยินสำเนียงโห่ร้อง กึกก้องเพียงพื้นสุธาลั่น
โพยมพยับอับแสงสุริยัน เป็นควันมืดคลุ้มชอุ่มไป ฯ
๏ จึ่งมีพระราชบัญชา ถามพิเภกโหราผู้ใหญ่
อันซึ่งสำเนียงเกรียงไกร คือใครยกมาวันนี้ ฯ
๏ บัดนั้น ท้าวทศคิริวงศ์ยักษี
ก้มเกล้ารับราชวาที ก็จับยามตามที่เวลา
ทั้งอัศกาลแลตรีเนตร โดยเคยสังเกตของยักษา
เห็นแจ้งไม่แคลงวิญญาณ์ อสุรากราบทูลด้วยปรีชาญ
อันทัพที่ยกออกมารบ คือสุริยาภพใจหาญ
ตัวมันจะสิ้นชนมาน ในที่สถานชิงชัย
ด้วยว่าชันษาถึงฆาต ซึ่งจะคลาดล่วงวันนั้นหาไม่
ขอเชิญพระองค์ทรงฤทธิไกร เสด็จไปสังหารอสุรี ฯ
๏ เมื่อนั้น พระพรตสุริย์วงศ์เรืองศรี
ได้ฟังพิเภกก็ยินดี จึ่งมีพระบัญชาการ
สั่งพญาสุครีพฤทธิรอน จงเกณฑ์นิกรทวยหาญ
เราจะยกออกไปรอนราญ ผลาญไอ้อาธรรม์ให้บรรลัย ฯ
๏ บัดนั้น พญาสุครีพทหารใหญ่
รับสั่งพระองค์ทรงฤทธิไกร บังคมไหว้แล้วรีบออกมา ฯ
๏ จัดกระบวนเสนาตัวหาญ ลูกพระกาลเป็นเศียรปักษา
นิลราชนิลนนท์เป็นสองตา ปากเสนานิลปานัน
นิลเอกนั้นให้เป็นลิ้น คอคือกระบินทร์นิลขัน
ปีกขวาหัทวิกัน ปีกซ้ายวิสันตราวี
สุรเสนสุรการทหารกล้า เป็นสองบาทาปักษี
กองหลวงนั้นตัวสกุณี หางคือกระบี่ชมพูพาน
จังเกียงนั้นเป็นเล็บลิ้น ยักษาพานรินทร์ทวยหาญ
สลับกันเป็นขนเหยี่ยวกาล อันสุครีพหนุมานองคต
พิเภกอสุรผัดผู้นัดดา เคียงราชรถาทั้งหมด
ตั้งระเบียบเรียบกันเป็นหลั่นลด คอยบทจรพระภูมี ฯ
๏ เมื่อนั้น พระพรตทรงสวัสดิ์รัศมี
กับพระอนุชาร่วมชีวี เสด็จมาเข้าที่สรงชล ฯ
๏ สองกษัตริย์สระสนานสำราญกาย ปทุมทองโปรยปรายดั่งสายฝน
ทรงสุคนธาทิพย์เสาวคนธ์ ปรุงปนเกสรสุมามาลย์
สนับเพลาภูษาต่างสี เทวครีแย่งยกกระหนกก้าน
ชายแครงกุดั่นดวงประพาฬ ชายไหวแก้วกาญจน์อลงกรณ์
ฉลององค์พื้นผุดสุวรรณพราย สังวาลวัลย์สามสายประภัสสร
ตาบทิศทับทิมอรชร ทับทรวงสร้อยอ่อนพาหุรัด
ทองกรรักร้อยพลอยเพชร ธำมรงค์เรือนเก็จกาบสะบัด
มรกตแก้วคู่ทรงจักรพรรดิ กรรเจียกจรเนาวรัตน์พรายพรรณ
ห้อยพวงมาลัยดอกไม้มาศ ต่างจับศรสาตร์พระแสงขรรค์
งามดั่งสุริยากับพระจันทร์ ตามกันมาขึ้นรถทรง ฯ
๏ รถเอยรถมรกต แอกงอนอ่อนชดงามระหง
เรือนรองทองครํ่ากำกง ดุมวงดูแววด้วยเนาวรัตน์
ลดชั้นคั่นภาพรายเรียง เทพนมครุฑเคียงสิงห์อัด
งามแม้นรถทรงจักรพรรดิ บุษบกบันสะบัดปราลี
เทียมสินธพสี่ดั่งสีสังข์ มีกำลังดั่งพญาราชสีห์
ขุนรถกรายแส้ประลองตี ขับรี่ดั่งรถพระทินกร
พระสัตรุดนั่งหน้าประนมหัตถ์ มยุรฉัตรพรายแสงประภัสสร
ชุมสายบังสีรวีวร แตรงอนฆ้องกลองประโคมครึก
ไชยามพวานฤทธิรณ โบกธงนำพลกระบวนศึก
วานรโห่สนั่นพันลึก คึกคึกรีบเร่งกันมา ฯ
๏ เมื่อนั้น ฝ่ายสุริยาภพยักษา
ยืนรถอยู่กลางโยธา เห็นมนุษย์ยกมาแต่ไกล
โกรธาขบเขี้ยวเคี้ยวฟัน กระทืบบาทสนั่นหวั่นไหว
จึ่งมีสิงหนาทประกาศไป เหวยไวยกาสูรเสนี
จงขับพหลพลยักษ์ เข้าหักโจมทัพกระบี่ศรี
ฆ่าเสียทั้งจอมโยธี ให้สาที่นํ้าใจอหังการ์ ฯ
๏ บัดนั้น จึ่งไวยกาสูรยักษา
น้อมเกล้ารับราชบัญชา ก็ขับโยธาเข้าราญรอน ฯ
๏ บัดนั้น ฝ่ายพวกพลมารชาญสมร
วิ่งวุ่นหนุนกลุ้มตะลุมบอน เข้าต่อกรด้วยพวกพานรินทร์
พุ่งซัดอาวุธสับสน ลางตนก็ยิงธนูศิลป์
เสียงปืนครื้นครั่นสนั่นดิน อสุรินทร์ไม่คิดชีวา ฯ
๏ บัดนั้น ฝ่ายพลวานรทัพหน้า
ไม่ทันตั้งยั้งหยุดกายา ยักษาจู่โจมเข้าราวี
ลางตนรับรอต่อประจัญ ลางตนขยั้นถอยหนี
จนนายหมวดตรวจไล่โบยตี หมู่กระบี่จึ่งกลับเข้าชิงชัย
ถีบตบขบกัดฟัดฟาด พลมารตายกลาดไม่นับได้
บ้างชิงฉุดอาวุธวุ่นไป โลดไล่แทงฟันอสุรา ฯ
๏ บัดนั้น ฝ่ายพลทหารยักษา
รบรุกคลุกคลีตีประดา ปีกซ้ายปีกขวากระหนาบกัน
ทัพหน้าวานรเสียที อสุรีโห่ร้องเสียงสนั่น
ยิงปืนมืดกลุ้มชอุ่มควัน ไล่แทงไล่ฟันวุ่นไป ฯ
๏ บัดนั้น หมู่กระบี่สองปีกเหยี่ยวใหญ่
ทั้งกองหนุนกองขันเกรียงไกร กรูกันเข้าไปประจัญรับ
อสุราไม่รอต่อกร วานรถาโถมโจมจับ
ได้ทีตีรุกทุกทัพ พลมารแตกยับไม่สมประดี ฯ
๏ บัดนั้น กาลวุธกาลจักรยักษี
เห็นวานรบุกบันประจัญตี โยธีแตกพ่ายกระจายมา
สองนายโกรธาตัวสั่น ขบฟันเขม้นเข่นฆ่า
กระทืบบาทผาดเสียงเป็นโกลา แกว่งคทาโลดโผนโจนทะยาน
ไล่ตีกลางพลวานร ด้วยฤทธิรอนกำลังหาญ
หมู่ลิงวิ่งหนีลนลาน สองมารไล่รุกคลุกคลี ฯ
๏ บัดนั้น นิลพัทนิลนนท์กระบี่ศรี
เห็นยักษาตีพลโยธี กริ้วโกรธแกว่งตรีทะยานมา
นิลพัทโจมจับกาลวุธ ด้วยกำลังฤทธิรุทรแกล้วกล้า
นิลนนท์ผู้มีศักดา จับกาลจักรกลางแปลง
สี่นายทรหดอดทน ต่างตนต่างกล้าต่างแข็ง
กลอกกลับจับกันประจัญแรง ต่างตีต่างแทงไม่ลดกร ฯ
๏ บัดนั้น กาลวุธกาลจักรชาญสมร
สองนายรับสองวานร แกว่งคทาธรทะยานยุทธ์
รับรองป้องปัดกันไปมา หันเหียนเปลี่ยนท่าอุตลุด
ถ้อยทีถ้อยมีฤทธิรุทร ฉวยชิงอาวุธวุ่นไป ฯ
๏ บัดนั้น นิลพัทนิลนนท์ทหารใหญ่
รบชิดติดพันว่องไว ทะลวงไล่โถมถีบด้วยบาทา
ล้มลงกับพื้นสุธาธาร ทะยานขึ้นเหยียบอกยักษา
หวดด้วยตรีเพชรอันศักดา อสุราสุดสิ้นชีวี ฯ
๏ เมื่อนั้น จึ่งสุริยาภพยักษี
เห็นสองวานรเข้าต่อยตี ฆ่าสองอสุรีบรรลัย
กริ้วโกรธพิโรธดั่งเพลิงกัลป์ กระทืบบาทสนั่นหวั่นไหว
ฉวยชักพระแสงศรชัย พาดสายแผลงไปด้วยฤทธิ์ ฯ
๏ เปรี้ยงเปรี้ยงดั่งเสียงสุนีบาต เป็นศรเกลื่อนกลาดอกนิษฐ์
ต้องพลวานรปัจจามิตร สุดสิ้นชีวิตดาษดา ฯ
๏ เมื่อนั้น พระพรตสุริย์วงศ์นาถา
เห็นศรอสุรีแผลงมา ต้องพลสวาวานร
ตายยับทับกันเกลื่อนกลาด จึ่งชักพลายวาตแสงศร
น้าวหน่วงด้วยกำลังฤทธิรอน น้องพระสี่กรก็แผลงไป ฯ
๏ เสียงสนั่นหวั่นไหวทั้งไตรจักร ต้องศรมารหักไม่ทนได้
พลยักษ์ตายยับทั้งทัพชัย กระบี่ไพรกลับเป็นขึ้นพร้อมกัน ฯ
๏ เมื่อนั้น ลูกท้าวจักรวรรดิรังสรรค์
เห็นศรล้างศรกุมภัณฑ์ ทั้งพวกพลขันธ์บรรลัยลาญ
ขบเขี้ยวเคี้ยวฟันสนั่นฟ้า สองตาดั่งดวงพระสุริย์ฉาน
ฉวยจับจักรแก้วสุรกานต์ ขุนมารขว้างไปด้วยฤทธี ฯ
๏ เป็นจักรลอยเลื่อนเกลื่อนกลาด สำเนียงกัมปนาทอึงมี่
ล้อมรอบรถรัตน์มณี สำแดงฤทธีจะราญรอน ฯ
๏ เมื่อนั้น พระพรตสุริย์วงศ์ทรงศร
เห็นจักรลูกท้าวแปดกร ร่อนร้อนใกล้รถเข้ามา
จึ่งจับจันทวาทิตย์พาดสาย หมายล้างอาวุธยักษา
น้าวหน่วงด้วยกำลังศักดา ผ่านฟ้าก็แผลงไปทันที ฯ
๏ ศรชัยไล่ล้างจักรมาร เสียงสะเทือนสะท้านทุกราศี
ต้องทั้งรถทรงอสุรี เป็นภัสม์ธุลีไปด้วยกัน ฯ
๏ เมื่อนั้น สุริยาภพฤทธิแรงแข็งขัน
ตกจากรถแก้วแพรวพรรณ กุมภัณฑ์ยิ่งกริ้วโกรธา
ลุกขึ้นกวัดแกว่งคทาวุธ สำแดงฤทธิรุทรแกล้วกล้า
กระทืบบาทผาดโผนโจนมา ฉวยงอนรถาทันที
ดั่งไพจิตรากุมภัณฑ์ จับเวไชยันต์โกสีย์
คร่ากระชากลากฉุดจะราวี ด้วยกำลังฤทธีขุนยักษ์ ฯ
๏ เมื่อนั้น น้องพระหริวงศ์ทรงจักร
แลเห็นลูกท้าวสี่พักตร์ ฉวยหักงอนราชรถชัย
พระกรกวัดแกว่งศรสาตร์ งามวิลาสไม่มีที่เปรียบได้
ตีต้องอสุราซวนไป ด้วยฤทธิไกรพระภูมี
แล้วเสด็จลงจากรถทรง กับองค์พระสัตรุดเรืองศรี
เข้าไล่โจมจับอสุรี ในที่ท่ามกลางโยธา ฯ
๏ เมื่อนั้น จึ่งสุริยาภพยักษา
ผู้เดียวรับสองกษัตรา แกว่งคทาถาโถมโรมรัน
ตีซ้ายป่ายขวากุลาหล จับกันสามตนดั่งจักรผัน
หันเหียนเปลี่ยนท่าพัลวัน กุมภัณฑ์ไม่ละลดกร ฯ
๏ เมื่อนั้น ทั้งสองน้องนารายณ์ทรงศร
ต่างแกว่งศิลป์สิทธิ์ฤทธิรอน เข้าไล่ต่อกรอสุรา
พระเชษฐาขึ้นเหยียบบ่าซ้าย น้องชายนั้นเหยียบเข่าขวา
พระสัตรุดฉุดชิงคทา พระพรตตีอสุรากระเด็นไป ฯ
๏ แล้วจับพรหมาสตร์ศรทรง ขององค์พระนารายณ์ประทานให้
พาดสายหมายล้างชีวาลัย น้าวหน่วงแผลงไปด้วยฤทธี ฯ
๏ พสุธาอากาศก็หวาดหวั่น เสียงสะเทือนเลื่อนลั่นทุกราศี
ต้องสุริยาภพสิ้นชีวี ปลิวไปคิรีจักรวาล ฯ
๏ เมื่อนั้น เทวานางฟ้าทุกสถาน
ซึ่งสถิตยังทิพย์พิมาน เห็นน้องพระอวตารสี่กร
สังหารผลาญสุริยาภพ ล้มในที่รบด้วยแสงศร
ต่างองค์ปรีดาสถาวร เผยบัญชรรัตน์มณี
เยี่ยมยิ้มพริ้มพักตร์สรวลสันต์ ตบหัตถ์สนั่นอึงมี่
บ้างบรรเลงดุริยางค์ดนตรี ขับครวญดีดสีวุ่นไป
บ้างโปรยข้าวตอกทิพมาศ มณฑามาลาศลงมาให้
หอมหวนตลบอบอาบใจ อวยชัยให้พรทั้งเมืองฟ้า ฯ
๏ เมื่อนั้น พระพรตพระสัตรุดนาถา
ครั้นเสร็จสังหารอสุรา เทวาโปรยทิพย์สุมามาลย์
เกลื่อนกลาดดาษพื้นพนาลี มีกลิ่นเสาวคนธ์หอมหวาน
พระหยิบดมชมเล่นสำราญ ผ่านฟ้าเสด็จขึ้นรถชัย
ให้เลิกโยธาพลากร ยักษาวานรน้อยใหญ่
โห่สนั่นครั่นครื้นภพไตร กลับไปสุวรรณพลับพลา ฯ
๏ บัดนั้น ฝ่ายกองคอยเหตุยักษา
แอบอยู่ตามเชิงบรรพตา เห็นสุริยาภพกุมภัณฑ์
รณรงค์ต้องศรบรรลัย ตกใจหน้าซีดตัวสั่น
ดั้นดัดลัดป่าพนาวัน พากันเร่งรีบเข้าธานี ฯ
๏ ครั้นถึงประณตบทบงสุ์ ทูลองค์จักรวรรดิยักษี
ว่าพระโอรสธิบดี ไปต่อตีด้วยราชภัยพาล
บัดนี้ต้องศรสวรรคต ม้วยหมดทั้งพลทวยหาญ
อันซึ่งซากศพขุนมาร แหลกลาญไม่เห็นประจักษ์ตา ฯ
๏ เมื่อนั้น ท้าวจักรวรรดิยักษา
แจ้งว่าโอรสผู้ศักดา สุดสิ้นชีวาในที่รบ
ด้วยศรมนุษย์อันเพริศพราย สิ้นสาบสูญหายทั้งซากศพ
ตกใจดั่งมีมาณพ มาพลิกราชพิภพให้ควํ่าไป
ชลเนตรกระเด็นออกจากเนตร แสนทุกข์แสนเทวษละห้อยไห้
อ้าโอษฐ์สะท้อนถอนใจ อาลัยครวญครํ่ารำพัน ฯ
๏ โอ้สุริยาภพของพ่อเอ๋ย ไฉนเลยมาม้วยอาสัญ
เจ้าก็เรืองฤทธิไกรดั่งไฟกัลป์ ปราบได้ถึงสวรรค์ชั้นบาดาล
ตั้งใจบำรุงเลี้ยงมา จะให้ครองพาราราชฐาน
เป็นเจ้าอสูรหมู่มาร หรือมาแพ้พวกพาลทรลักษณ์
เป็นที่อัปยศอดอาย จะดูหมิ่นยินร้ายทั้งไตรจักร
เสียแรงเป็นสุริย์วงศ์ยักษ์ จรรโลงหลักโลกาธาตรี
ตั้งแต่วันนี้จะแลลับ ดั่งเดือนดับสิ้นแสงรัศมี
ทีนี้อริราชไพรี จะมีแต่กำเริบอหังการ์
อกเอ๋ยจะได้ผู้ใด ออกไปช่วยพ่อเข่นฆ่า
เหมือนเจ้าผู้มีศักดา รํ่าพลางโศกาจาบัลย์ ฯ
๏ สร่างโศกคืนคิดด้วยจิตพาล พญามารกริ้วโกรธหุนหัน
เหม่เหม่มนุษย์เท่าแมงวัน มาดูหมิ่นกันนักไป
ดีแล้วจะเป็นไรมี กูจะผลาญชีวีเสียให้ได้
ดูก่อนเสนาปรีชาไว ไปหาบรรลัยจักรขึ้นมา ฯ
๏ บัดนั้น เสนีผู้มียศถา
รับสั่งถวายบังคมลา ก็รีบมาปราสาทพระโอรส ฯ
๏ ครั้นถึงน้อมเศียรอภิวาทน์ กราบทูลแทบบาทบงกช
ว่าพระเชษฐาผู้ทรงยศ สวรรคตด้วยราชไพรี
บัดนี้สมเด็จพระบิดา ให้ข้ามาเชิญบทศรี
ขึ้นไปเฝ้าองค์พระภูมี ยังในที่ท้องพระโรงคัล ฯ
๏ เมื่อนั้น บรรลัยจักรฤทธิแรงแข็งขัน
รู้ว่าเชษฐากุมภัณฑ์ สุดสิ้นชีวันด้วยพวกภัย
ความรักความเสียดายเป็นพ้นนัก ดั่งใครควักดวงเนตรไปได้
ทั้งโกรธทั้งแค้นแน่นใจ ก็รีบไปพระโรงรัตนา ฯ
๏ ครั้นถึงน้อมเศียรบังคมบาท พระบิตุรงค์ธิราชยักษา
ชลนัยน์ไหลอาบพักตรา อสุราคอยฟังพระวาที ฯ
๏ เมื่อนั้น ท้าวจักรวรรดิยักษี
ครั้นเห็นลูกรักร่วมชีวี จึ่งมีพระราชโองการ
ตรัสว่าดูก่อนบรรลัยจักร ลูกรักผู้ปรีชาหาญ
พี่เจ้าออกไปรอนราญ สุดสิ้นชนมานกลางยุทธ์
พ่อไม่เห็นใครที่อาจอง ซึ่งจะออกรณรงค์สัประยุทธ์
เจ้าผู้ศักดาวรารุทร จงไปล้างมนุษย์วานร
แก้แค้นแทนมือมันจงได้ ด้วยกำลังฤทธิไกรชาญสมร
ให้ปรากฏเกียรติยศขจายจร ถาวรอยู่ชั่วกัลปา ฯ
๏ เมื่อนั้น บรรลัยจักรสุริย์วงศ์ยักษา
ได้ฟังบรรหารพระบิดา กราบกับบาทาแล้วทูลไป
อันศึกเพียงนี้ไม่หนักนัก พอจักสนองพระคุณได้
ตัวลูกจะขอออกชิงชัย มิให้เคืองใต้บาทธุลี ฯ
๏ เมื่อนั้น ท้าวจักรวรรดิยักษี
ได้ฟังโอรสก็ยินดี ดั่งวารีทิพย์ชโลมทา
ความทุกข์ความร้อนนั้นหายสิ้น อสุรินทร์ตบมือสรวลร่า
ลูบหลังแล้วมีบัญชา แก้วตาจงเร่งยกไป
อันหมู่อริราชไพรี อย่าต่อฤทธีเจ้าได้
แม้นเสร็จสงครามเมื่อใด พ่อจะให้ครอบครองพระนคร ฯ
๏ เมื่อนั้น บรรลัยจักรใจหาญชาญสมร
บังคมก้มเกล้ารับพร องค์พระบิดรแล้วกลับมา ฯ
๏ ครั้นถึงมหาปราสาท เสด็จเหนือสิงหาสน์ฝ่ายหน้า
จึ่งมีพระราชบัญชา ตรัสสั่งเสนาผู้ร่วมใจ
จงเกณฑ์ม้ารถคชสาร สุรโยธาหาญน้อยใหญ่
พรุ่งนี้จะยกออกไป ชิงชัยด้วยราชไพรี ฯ
๏ บัดนั้น สุพินสันเสนายักษี
รับสั่งพระองค์ทรงฤทธี ถวายอัญชุลีแล้วออกมา ฯ
๏ จัดพวกทหารชำนาญศึก สี่หมู่ห้าวฮึกแกล้วกล้า
เหล่าหนึ่งใส่เสื้อสีฟ้า ถือหอกเงื้อง่ากระหยับแทง
หมู่หนึ่งใส่เสื้อดอกคำ ถือทวนกรายรำกวัดแกว่ง
เหล่าหนึ่งพื้นใส่เสื้อแดง ถือธนูขัดแล่งลูกพิษ
หมู่หนึ่งล้วนใส่เสื้อลาย มือถือทองปรายเหน็บกริช
แต่ละตนล้วนมีศักดาฤทธิ์ อาจสู้ปัจจามิตรได้ถึงพัน
ขุนช้างก็ผูกช้างศึก เรียกมันครั่นครึกแผ่นดินลั่น
ขุนม้าผูกม้าตัวฉกรรจ์ ฝีเท้าเร็วทันลมพัด
ขุนรถเทียมรถด้วยไกรสร สารถีถือค้อนยืนหยัด
ตั้งเป็นกระบวนเยียดยัด อึงอัดเพียบพื้นธรณี ฯ
๏ เมื่อนั้น บรรลัยจักรสุริย์วงศ์ยักษี
ครั้นแสงทองส่องฟ้าธาตรี เสด็จไปเข้าที่สนานกาย ฯ
๏ ปทุมทองโปรยปรายใสสะอาด ดั่งนํ้าอโนดาตกระแสสาย
ทรงสุคนธ์ปรุงปนสุพรรณพราย กลิ่นขจายขจรฟุ้งจรุงใจ
สนับเพลาเครือยกกระหนกร่วง เชิงงอนพลอยดวงดอกไม้ไหว
ภูษาเขียวทองอำไพ สอดใส่ฉลององค์อลงการ
เกราะแก้วรัดอกกระหนกเกล็ด สังวาลเพชรตาบทิศมุกดาหาร
สร้อยซับทับทรวงดวงประพาฬ พาหุรัดชัชวาลทองกร
ทรงมหาธำมรงค์มงกุฎแก้ว กรรเจียกจรเพชรแพร้วประภัสสร
จับเหราพตฤทธิรอน บทจรขึ้นรถรูจี ฯ
๏ รถเอยราชรถศึก กงกำแก้วผลึกสลับสี
แอกงอนล้วนแล้วด้วยมณี บุษบกตั้งที่บัลลังก์พราย
ชั้นต้นรูปสิงห์ยืนหยัด ชั้นสองครุฑอัดเฉิดฉาย
ชั้นสามเทพนมเรียงราย กระจังพรายเสาแก้วแวววาม
เทียมด้วยไกรสรสิงหราช สี่พันร้ายกาจชาญสนาม
โลทันสันทัดในสงคราม กรายทวนขับตามดำเนินรถ
เครื่องสูงชุมสายรายรัตน์ มยุรฉัตรกรรชิงกลิ้งกลด
แห่เคียงเรียงกันเป็นหลั่นลด โบกธงหน้ารถเป็นสำคัญ
แซ่เสียงปี่กลองก้องกึก ประโคมครึกเพียงพื้นแผ่นดินลั่น
หมู่มารขานโห่รับกัน เร่งพวกพลขันธ์ดำเนินจร ฯ
๏ ครั้นถึงให้หยุดพลหาญ ริมธารแทบเชิงสิงขร
ในที่ชัยภูมิสถาวร คอยจะราญรอนปัจจามิตร ฯ
๏ เมื่อนั้น น้องพระหริรักษ์จักรกฤษณ์
ครั้นแสงทองส่องฟ้าชวลิต โดยเบื้องบุรพทิศพรายพรรณ
เสนาะเสียงเรไรจักจั่นแจ้ว โกกิลไก่แก้วขานขัน
ดาวเดือนเลื่อนลับสัตภัณฑ์ สุริยันเยี่ยมยอดยุคุนธร
หมู่แมลงผึ้งภุมรีทอง เชยซาบละอองเกสร
พระพายพากลิ่นขจายจร ภูธรชวนองค์อนุชา ฯ
๏ เข้าที่สระสรงทรงเครื่อง อร่ามเรืองดั่งเทพเลขา
กรายกรยุรยาตรคลาดคลา ออกหน้าพลับพลาอลงการ ฯ
๏ เสด็จเหนืออาสน์แก้วโกมิน พร้อมด้วยกระบินทร์ทวยหาญ
หมอบเฝ้าประณตบทมาลย์ ดั่งมัฆวานออกหมู่เทวัญ
พอได้ยินสำเนียงกึกก้อง โห่ร้องสะเทือนเลื่อนลั่น
จึ่งถามพิเภกกุมภัณฑ์ วันนี้ทัพใครยกมา ฯ
๏ บัดนั้น พญาพิเภกยักษา
รับสั่งพระองค์วงศ์เทวา อสุราก็จับยามไป
นับแต่อาทิตย์มาหาจันทร์ แบ่งปันมิให้คลาดเคลื่อนได้
เห็นแจ้งไม่แคลงฤทัย บังคมไหว้สนองพระวาที
อันทัพซึ่งยกออกมา ชื่อว่าบรรลัยจักรยักษี
น้องสุริยาภพอสุรี บุตรเจ้าธานีมลิวัน
มีศรเหราเป็นอาวุธ ฤทธิรุทรเรี่ยวแรงแข็งขัน
หยาบช้ากล้าหาญชาญฉกรรจ์ ปราบได้ถึงสวรรค์ชั้นฟ้า ฯ
๏ เมื่อนั้น พระพรตสุริย์วงศ์นาถา
ได้แจ้งแห่งคำโหรา จึ่งมีพจนาบัญชาการ
ดูก่อนลูกพระสุริยน จงจัดรี้พลทวยหาญ
ตัวเราจะยกไปรอนราญ ผลาญหมู่อริราชไพรี ฯ
๏ บัดนั้น พญาไวยวงศากระบี่ศรี
ก้มเกล้ารับราชวาที ถวายอัญชุลีแล้วออกมา ฯ
๏ จัดเป็นกระบวนพยุหบาตร เลือกล้วนองอาจแกล้วกล้า
แต่ละตนเรืองฤทธิ์ศักดา เหาะเหินเดินฟ้าได้ว่องไว
มาตรแม้นจะช้อนแผ่นดิน ยกพระเมรุสีขรินก็ทำได้
กรเดียวจะวิดสมุทรไท ก็จะแห้งเหือดไปด้วยฤทธิ์
แด่ละตนเหี้ยมหาญชาญฉกรรจ์ ขันปล้นฉ้อชั้นดุสิต
ถึงจะเอาเดือนดวงพระอาทิตย์ ก็จะปลิดมาได้ดั่งใจนึก
กวัดแกว่งสาตรากุลาหล ร่านรนลำพองคะนองศึก
ต่างตนต่างหาญต่างฮึก คั่งคึกคอยเสด็จบทจร ฯ
๏ เมื่อนั้น พระพรตสุริย์วงศ์ทรงศร
ชวนพระอนุชาฤทธิรอน กรายกรมาสรงวาริน ฯ
๏ สองกษัตริย์ชำระสระสนาน สุคนธ์ธารหอมฟุ้งจรุงกลิ่น
สนับเพลาคู่ทรงองค์อินทร์ เชิงรูปนาคินทร์กระหนกพัน
ทรงภูษาทิพย์ต่างสี แย่งยกเทวครีทองคั่น
ชายไหวก้านขดเครือสุวรรณ ชายแครงกุดั่นจำหลักลาย
ฉลององค์พื้นตาดพระกรน้อย สอดสร้อยสังวาลสามสาย
ตาบทิศทับทรวงเพชรพราย พาหุรัดนาคกลายทองกร
ธำมรงค์มณีโลหิต ชวลิตแลเลื่อมประภัสสร
ต่างทรงมงกุฎกรรเจียกจร ดอกไม้ทัดอรชรชมพูนุท
งามพระเชษฐาดั่งสุริยัน พระน้องดั่งพระจันทร์เทวบุตร
ต่างทรงศรสิทธิ์ฤทธิรุทร ชวนพระวรนุชมาขึ้นรถ ฯ
๏ รถเอยราชรถทรง กำกงล้วนแล้วด้วยมรกต
สามงอนอ่อนงามช้อยชด ชั้นลดกระจังบัลลังก์ลอย
รายรูปเทพนมประนมนิ้ว ครุฑจับนาคหิ้วเศียรห้อย
เรือนเก็จเสากาบประดับพลอย ห้ายอดสุกย้อยอร่ามเรือง
เทียมด้วยสินธพอาชาชาติ งามสะอาดทั้งสี่สีเหลือง
ประดับด้วยเนาวรัตน์ค่าเมือง ล้วนเครื่องสำหรับพิชัยยุทธ์
พระอนุชานั่งหน้าประนมหัตถ์ งามทัดเทียมองค์เทวบุตร
ขุนรถกวัดแกว่งอาวุธ สำแดงฤทธิรุทรขับทะยาน
ประดับด้วยอภิรุมชุมสาย ธงชัยธงชายธงฉาน
เยียดยัดอัดพื้นสุธาธาร พลลิงพลมารคะนองฮึก
ปี่ฆ้องกลองขานประสานเสียง สำเนียงโห่ร้องก้องกึก
กำกงรถลั่นครั่นครึก ขับกันคึกคึกรีบไป ฯ
๏ ครั้นถึงซึ่งที่สนามยุทธ์ จึ่งให้หยุดโยธาทัพใหญ่
ตั้งมั่นลงที่ชายไพร คอยดูฤทธิไกรอสุรี ฯ
๏ เมื่อนั้น ฝ่ายบรรลัยจักรยักษี
ยืนรถอยู่กลางโยธี เห็นทัพกระบี่ยกมา
โกรธาขบเขี้ยวเคี้ยวฟัน หมายมั่นเขม้นเข่นฆ่า
กระทืบบาทมีราชบัญชา ให้ขับรัถาขึ้นไป ฯ
๏ ครั้นใกล้จึ่งมีบรรหาร เหวยมนุษย์ใจพาลหยาบใหญ่
จะมีศักดาเดชเพียงใด ดั่งลูกไก่มาต่อพญาครุฑ
อันในพ่างพื้นพสุธา ทั้งชั้นฟ้าบาดาลเป็นที่สุด
ก็เกรงเราผู้มีฤทธิรุทร ไม่อาจต่อยุทธ์ประจัญกร
ตัวท่านพี่น้องสองคน หรือจะอาจทานทนกำลังศร
จงเร่งยกพลวานร กลับไปนครอยุธยา
ชมซึ่งสมบัติพัสถาน ให้แสนสุขสำราญดีกว่า
แม้นว่ามิฟังจะมรณา ด้วยศักดาเดชของเรานี้ ฯ
๏ เมื่อนั้น พระพรตทรงสวัสดิ์รัศมี
ยิ้มแล้วจึ่งตอบวาที เหวยเหวยอสุรีใจพาล
ท่านดั่งหิ่งห้อยน้อยแสง หรือจะแข่งด้วยดวงพระสุริย์ฉาน
สำหรับจะยับบรรลัยลาญ ด้วยศรกูผู้ชาญฤทธิไกร
อันสุริยาภพกุมภัณฑ์ พี่ชายตัวนั้นไปอยู่ไหน
คิดดูบ้างก่อนก็เป็นไร ช่างอวดได้ไม่อายแก่โยธา
อันทัพเรายกมาครั้งนี้ แม้นไม่ได้ธานียักษา
อย่าสงสัยว่าจะกลับไปพารา จะเคี่ยวฆ่าให้สิ้นทั้งเมืองมาร ฯ
๏ เมื่อนั้น บรรลัยจักรฤทธิไกรใจหาญ
ได้ฟังกริ้วโกรธดั่งเพลิงกาล ขุนมารขบเขี้ยวเคี้ยวฟัน
เหม่เหม่ดูดู๋มนุษย์น้อย ถ้อยคำหยาบคายโมหันธ์
ดีแล้วจะได้เห็นกัน กูจะหั่นมิให้แค้นคอกา
ว่าแล้วมีราชบรรหาร เหวยนนทการยักษา
เร่งขับพหลโยธา เข้าไล่เข่นฆ่าไพรี ฯ
๏ บัดนั้น จึ่งนนทการยักษี
รับสั่งแล้วขับโยธี เข้าไล่โจมตีวานร ฯ
๏ พุ่งซัดอาวุธสับสน ต่างตนก็ยิงธนูศร
รบรุกบุกบันประจัญกร ตะลุมบอนแทงฟันเป็นโกลา ฯ
๏ บัดนั้น พวกพลวานรแกล้วกล้า
เห็นหมู่ยักษีตีเข้ามา ก็แยกเป็นปีกกาออกรับ
กองหนุนหนุนเนื่องกันเข้าไป กองหน้าโลดไล่โจมจับ
ได้ทีตีกระหนาบทุกทัพ พลมารตายยับไม่สมประดี ฯ
๏ บัดนั้น นนทสูรนนทการยักษี
เห็นวานรออกไล่ราวี อสุรีตายกลาดดาษดา
สองนายโกรธากุลาหล ต่างตนเขม้นเข่นฆ่า
เผ่นโผนโจนจ้วงทะลวงมา กวัดแกว่งคทาเข้าราญรอน
หวดซ้ายป่ายขวาว่องไว เลี้ยวไล่โจมตีกลางสมร
พลลิงไม่รอต่อกร หนีซอนวิ่งวุ่นพัลวัน ฯ
๏ บัดนั้น อสุรผัดนิลพัทตัวขยัน
เห็นกระบี่เสียทีกุมภัณฑ์ สองนายขบฟันเข้าราวี
ฝ่ายนิลพัทก็ถาโถม โจมจับนนทสูรยักษี
อสุรผัดทะยานเข้าต่อตี จับอสุรีนนทการ
สี่นายกลอกกลับสับสน ต่างอดต่างทนต่างหาญ
สองนายแทงสองขุนมาร วายปราณด้วยกำลังศักดา ฯ
๏ เมื่อนั้น ฝ่ายบรรลัยจักรยักษา
เห็นสองวานรมีฤทธา ฆ่าสองอสุราบรรลัย
โกรธาขบเขี้ยวเคี้ยวฟัน กระทืบบาทสนั่นหวั่นไหว
ฉวยชักพระแสงศรชัย พาดสายแผลงไปด้วยฤทธิ์ ฯ
๏ เสียงสนั่นครั่นครื้นสุธาธาร สะเทือนถึงวิมานดุสิต
ต้องพลโยธาปัจจามิตร สุดสิ้นชีวิตดาษดา ฯ
๏ เมื่อนั้น พระพรตสุริย์วงศ์นาถา
เห็นวานรตายเกลื่อนพระสุธา ผ่านฟ้าจับศรแผลงไป ฯ
๏ กึกก้องทั่วท้องโลกธาตุ หมู่มารตายกลาดไม่นับได้
ราชสีห์สารถีก็บรรลัย รถชัยหักยับลงทันที ฯ
๏ เมื่อนั้น บรรลัยจักรสุริย์วงศ์ยักษี
รถหักตกลงกับปถพี อสุรีผุดลุกขึ้นยืนยัน
เห็นพลตายกลาดดาษดา ยิ่งกริ้วโกรธาตัวสั่น
กวัดแกว่งศรชัยดั่งไฟกัลป์ ขึ้นโรมรันบนรถไม่งดกร ฯ
๏ เมื่อนั้น พระสัตรุดสุริย์วงศ์ทรงศร
รับหัตถ์ปัดป้องด้วยฤทธิรอน ภูธรโจมจับอสุรา
ต่างมีเดชาวราวุธ สัประยุทธ์บนราชรัถา
หวดด้วยพระขรรค์อันศักดา ยักษาตกลงกับปถพี ฯ
๏ เมื่อนั้น พระพรตทรงสวัสดิ์รัศมี
จับศรพาดสายทันที ภูมีผาดแผลงไปด้วยฤทธิ์ ฯ
๏ เสียงสนั่นครั่นครื้นภพไตร เป็นศรเกลื่อนไปอกนิษฐ์
ต้องตัวอสุราปัจจามิตร ติดเต็มทั่วทั้งกายา ฯ
๏ เมื่อนั้น บรรลัยจักรสุริย์วงศ์ยักษา
ต้องศรมนุษย์อันศักดา ดั่งหนึ่งชีวาจะวายปราณ
ขบฟันดำรงกายไว้ ด้วยใจอาจองทะนงหาญ
ยอกรคิดคุณพระอาจารย์ ขุนมารร่ายเวทด้วยฤทธี ฯ
๏ ครั้นถ้วนสามคาบก็ลูบลง ศรหลุดจากองค์ยักษี
ไม่มีแผลระคายอินทรีย์ อสุรีรำพึงคะนึงคิด
ฉิฉะมนุษย์นี้อาจหาญ แม่นยำชำนาญด้วยศรสิทธิ์
ทั้งพวกโยธีก็มีฤทธิ์ ใช้ได้ดั่งจิตจินดา
อันหมู่อสุรกุมภัณฑ์ สู้มันล้มตายเสียหนักหนา
บัดนี้ก็จวนสนธยา พ้นเวลาที่จะชิงชัย
คิดแล้วให้เลิกทวยหาญ แสนเสนามารน้อยใหญ่
ดั่งอสูรกลัวเดชหัสนัยน์ ก็กลับไปยังราชธานี ฯ
๏ เมื่อนั้น พระพรตสุริย์วงศ์เรืองศรี
ครั้นบรรลัยจักรอสุรี เลิกพลโยธีเข้าพารา
พอพระสุริยาสายัณห์ แสงจันทร์จำรัสเวหา
ทรงกลดหมดเมฆจำเริญตา ดาราเกลื่อนกลาดดาษไป
จึ่งให้เลิกโยธาพลากร เสนาวานรน้อยใหญ่
โห่สนั่นครั่นครื้นนภาลัย คืนไปพลับพลารูจี ฯ
๏ เมื่อนั้น ฝ่ายบรรลัยจักรยักษี
ครั้นถึงพิชัยธานี ก็ขึ้นไปยังที่พระโรงคัล ฯ
๏ จึ่งน้อมเศียรเกล้าบังคมบาท พระบิตุรงค์ธิราชรังสรรค์
ท่ามกลางสุริย์วงศ์พงศ์พันธุ์ พร้อมกันเกลื่อนกลาดดาษดา ฯ
๏ เมื่อนั้น ท้าวจักรวรรดิยักษา
เห็นราชโอรสขึ้นมา จึ่งมีบัญชาถามไป
วันนี้ตัวเจ้าไปต่อยุทธ์ กับด้วยมนุษย์เป็นไฉน
สงครามเสียทีหรือมีชัย จึ่งมาต่อสมัยราตรี ฯ
๏ เมื่อนั้น บรรลัยจักรสุริย์วงศ์ยักษี
ได้ฟังพระราชวาที ชุลีกรสนองพระบัญชา
ตัวลูกนี้ยกออกไป ได้รบพุ่งชิงชัยกันหนักหนา
อันมนุษย์พี่น้องสองรา ศรสิทธิ์ฤทธามันเพริศพราย
แม้นมาตรแผลงมาแต่ละครั้ง กำลังดั่งฟ้าฟาดสาย
ตัวลูกเจ็บชํ้าไปทั้งกาย ดั่งว่าจะวายชีวัน
ทั้งพลสวาวานร ล้วนมีฤทธิรอนแข็งขัน
แต่ฆ่าตายยับนับพัน แล้วมันกลับเป็นขึ้นชิงชัย
อันสงครามครั้งนี้สามารถ จะประมาทหมิ่นมันเห็นไม่ได้
ลูกขอบังคมลาไป ชุบศรในเนินจักรวาล
ขอให้ผู้ใดไปขัดทัพ ตั้งรับต่อซึ่งกำลังหาญ
สามวันจะยกมารอนราญ ผลาญเสียให้สิ้นชีวา ฯ
๏ เมื่อนั้น องค์ท้าวสี่พักตร์ยักษา
ได้ฟังดั่งอำมฤตฟ้า มาโสรจสรงกายาอสุรี
ลูบหลังแล้วตรัสตอบไป เจ้าผู้ดวงใจเฉลิมศรี
อันศรเหราเล่มนี้ สามโลกไม่มีที่เทียมทัน
สาอะไรมนุษย์กับลิงป่า จะไม่ม้วยชีวาอาสัญ
เจ้าจงไปตั้งพิธีกรรม์ ชุบศรสาตร์นั้นให้เกรียงไกร
จะให้มารกระบิลกุมภัณฑ์ ยกพวกพลขันธ์กระบวนใหญ่
ออกไปขัดทัพรับไว้ กว่าดวงใจพ่อจะกลับมา ฯ
๏ เมื่อนั้น บรรลัยจักรยักษา
น้อมเศียรรับราชบัญชา ชุลีลามาปราสาทรูจี ฯ
๏ จึ่งเสด็จขึ้นยังบัลลังก์รถ พร้อมทศโยธายักษี
ขับทะยานผ่านฟ้าด้วยฤทธี ไปยังคีรีจักรวาล ฯ
๏ ครั้นถึงจึ่งลงจากอากาศ สั่งเสนามาตย์ใจหาญ
จงเร่งปลูกโรงพิธีการ เก้าห้องโอฬารอลงกรณ์
ประดับด้วยราชวัติฉัตรธง ตั้งลงแทบเชิงสิงขร
จะบูชาพระเวทสถาวร ชุบศรให้เรืองฤทธี ฯ
๏ บัดนั้น จึ่งเสนามารทั้งสี่
รับสั่งแล้วถวายอัญชุลี ออกไปยังที่พลไกร ฯ
๏ จึ่งกะเกณฑ์กันปันด้าน ทุกหมู่หมวดมารน้อยใหญ่
ให้ปลูกโรงพิธีอำไพ ที่ในแนวเนินบรรพตา ฯ
๏ บัดนั้น ฝ่ายนายหมวดมารซ้ายขวา
ก็เร่งรัดพวกพลโยธา ให้ตัดไม้ขนมาเป็นโกลี
บางหมู่ขุดหลุมถากเสา ปรับปรุงกล่อมเกลาอึงมี่
ตั้งซึ่งโรงราชพิธี ตามที่ตำแหน่งพนักงาน
เก้าห้องยาวรีมีเฉลียง ราชวัติฉัตรเรียงทั้งสี่ด้าน
เบื้องบนนั้นดาดเพดาน ห้อยพวงกุสุมาลย์โอฬาร์
ท่ามกลางตั้งแท่นบัลลังก์รัตน์ บัตรพลีบายศรีซ้ายขวา
เทียนเงินเทียนทองรจนา เสร็จตามบัญชาอสุรี ฯ
๏ เมื่อนั้น บรรลัยจักรสุริย์วงศ์ยักษี
ครั้นเสร็จโรงราชพิธี ยินดีดั่งได้วิมานอินทร์
จึ่งเปลื้องเครื่องประดับสำหรับองค์ ส่งให้พนักงานทั้งสิ้น
เสด็จจากรถแก้วโกมิน ลินลาไปสรงคงคา ฯ
๏ ขัดสีธุลีเหื่อไคล ให้สิ้นมลทินกายยักษา
ทรงสุคนธ์ลูบไล้ชโลมทา นุ่งผ้าพื้นขาวรูจี
แล้วคาดรัตโกปินำ สอดใส่ธุหรํ่าดั่งฤๅษี
ห่อชฎามุ่นเกล้าเมาลี สวมประคำมณีอลงกรณ์
บงเฉียงศรีเศวตภูษา จับเหราพตพระแสงศร
พอได้ศุภฤกษ์สถาวร บทจรเข้าโรงพิธีกรรม์ ฯ
๏ ขึ้นนั่งยังที่บัลลังก์อาสน์ อันโอภาสพรรณรายฉายฉัน
สง่างามดั่งเทพนักธรรม์ มาแต่ฉ้อชั้นดุษฎี
จึ่งจุดธูปเทียนมัสการ องค์บรมพรหมานเรืองศรี
กองกูณฑ์โดยกิจพิธี อสุรีหลับเนตรภาวนา ฯ
๏ เมื่อนั้น ฝ่ายท้าวจักรวรรดิยักษา
ครั้นบรรลัยจักรอสุรา ลาไปตั้งกิจพิธีการ
จึ่งสั่งมารกระบิลอสุรี ตัวท่านผู้มีกำลังหาญ
จงยกพหลพลมาร ไปต้านทานขัดทัพรับไว้
มั่นอยู่แต่ในสามวัน อย่าให้มันหักเข้ามาได้
กว่าโอรสรักผู้ร่วมใจ จะเสร็จชุบศรชัยกลับมา ฯ
๏ บัดนั้น มารกระบิลสิทธิศักดิ์ยักษา
ก้มเกล้ารับราชบัญชา บังคมลาออกจากพระโรงคัล ฯ
๏ จัดพวกโยธาพลากร เลือกล้วนฤทธิรอนแข็งขัน
สิบหมู่ห้าวหาญชาญฉกรรจ์ เสร็จโดยบัญชาพญามาร
แล้วแต่งกายใส่เสื้อสำหรับศึก ดูพิลึกงามทีชาติทหาร
กรกุมหอกแก้วสุรกานต์ เผ่นทะยานขึ้นหลังมโนมัย ฯ
๏ ม้าเอยม้าศึก ตัวดำพันลึกสูงใหญ่
ฝีเท้าเคล่าคล่องว่องไว หนีได้ไล่ทันขยันดี
โจมณรงค์แกล้วหาญร่านรบ ตีนดีดปากขบไม่ถอยหนี
เริงร้องก้องกาจเป็นโกลี ขี่รอบจักรวาลไม่ทันพัก
เสียงโห่คึกคึกสะอึกโผน โจนทะยานปานปล้นเอาไตรจักร
อันพวกทหารก็ฮึกฮัก สำแดงฤทธิ์สิทธิศักดิ์มหึมา
ลางมารชำแรกแทรกแผ่นดิน บ้างบินบ้างเหาะขึ้นเวหา
ผงคลีตลบทั้งเมฆา รีบมายังสมรภูมิชัย ฯ
๏ ครั้นถึงซึ่งที่สนามยุทธ์ จึ่งให้หยุดโยธาน้อยใหญ่
ตั้งเป็นทัพขันมั่นไว้ ในที่แนวเนินคีรี ฯ
๏ เมื่อนั้น พระพรตสุริย์วงศ์เรืองศรี
ไสยาสน์เหนืออาสน์รูจี ยังที่สุวรรณพลับพลา
ล่วงเข้าเวลาปัจจุสมัย อโณทัยเรื่อเรืองพระเวหา
เสนาะเสียงไก่แก้วโกญจา มยุราร้องก้องประกาศดง
ทั้งจักจั่นเจื้อยเฉื่อยฉาน สำเนียงหวานจับจิตพิศวง
เพราะเพียงเสียงนาฏอนงค์ ผจงขับข้างที่บรรทมใน ฯ
๏ ก็ฟื้นองค์สระสรงทรงเครื่อง อร่ามเรืองดั่งดวงแขไข
กับพระอนุชาผู้ร่วมใจ เสด็จไปออกหมู่มาตยา ฯ
๏ พร้อมด้วยท้าวพญาวานร ประนมกรเกลื่อนกลาดถ้วนหน้า
พอได้ยินเสียงโห่โกลา สนั่นถึงมยุราคีรี
จึงตรัสถามท้าวทศคิริวงศ์ มหาวิเชียรพงศ์พรหมยักษี
อันทัพซึ่งยกออกมานี้ บรรลัยจักรอสุรีหรือผู้ใด ฯ
๏ บัดนั้น พิเภกผู้มีอัชฌาสัย
ได้ฟังบรรหารพระภูวไนย ก็จับยามไปตามเวลา
เห็นแจ้งดั่งหนึ่งทิพเนตร โดยที่สังเกตของยักษา
จึ่งน้อมเศียรสนองพระบัญชา ซึ่งศึกยกมาเพลานี้
ในยามว่าเป็นทัพทหาร ชื่อมารกระบิลยักษี
อันตัวบรรลัยจักรอสุรี ไปตั้งพิธีกระลาไฟ
ชุบเหราพตแสงศร ยังจักรวาลสิงขรเขาใหญ่
สามวันจะเรืองฤทธิไกร ปราบไปได้ทั่วทศทิศ
ท้าวจักรวรรดิอสุรา มีราชบัญชาประกาศิต
ใช้ให้ทหารผู้ร่วมคิด ซึ่งมีฤทธิ์ยกพวกพลากร
ออกมาตั้งทัพขัดไว้ ที่ในแนวเนินสิงขร
ขอให้นิลพัทวานร ไปสังหารราญรอนกุมภัณฑ์
อสุรผัดกับลูกพาลี ผู้เรืองฤทธีแข็งขัน
ให้ไปทำลายพิธีกรรม์ ของมันให้เสียวิทยา ฯ
๏ เมื่อนั้น พระพรตสุริย์วงศ์นาถา
ได้ฟังพิเภกอสุรา จึ่งบัญชาสั่งลูกพระกาล
ตัวท่านผู้มีฤทธิรอน จงยกวานรทวยหาญ
ออกไปต่อกรรอนราญ ฆ่ามารกระบิลให้บรรลัย
อันขุนกระบี่องคต กับโอรสหนุมานทหารใหญ่
จงไปล้างพิธีกระลาไฟ ให้เสร็จแต่ในเวลานี้ ฯ
๏ บัดนั้น องคตหลานท้าวโกสีย์
อสุรผัดนิลพัทผู้ฤทธี อัญชุลีรับราชบัญชา
สามนายบังคมลาบาท น้องนารายณ์ธิราชนาถา
ก็พากันรีบออกมา จากสุวรรณพลับพลาอลงกรณ์ ฯ
๏ ฝ่ายนิลพัทก็จัดพล เลือกล้วนฤทธิรณชาญสมร
พื้นพวกชมพูพระนคร วานรครบสิบสมุทรไท
สองนายสอดเครื่องพิชัยยุทธ์ สำแดงฤทธิรุทรแผ่นดินไหว
ต่างตนก็แยกกันไป โดยในพระบัญชาการ ฯ
๏ ฝ่ายนิลพัทผู้ศักดา ยกพวกโยธาทวยหาญ
เยียดยัดอัดพื้นสุธาธาร ปานดั่งสายน้ำในสาคร
ครั้นมาถึงที่สนามยุทธ์ ก็หยุดอยู่แทบเชิงสิงขร
ตั้งในชัยภูมิสถาวร คอยดูฤทธิรอนอสุรา ฯ
๏ บัดนั้น มารกระบิลสิทธิศักดิ์ยักษา
เห็นทัพวานรยกมา อสุราจึ่งร้องถามไป
เหวยไอ้เดียรัจฉานทั้งหลาย มนุษย์นายมึงนั้นอยู่ไหน
จึ่งให้แต่เหล่าลิงไพร ยกพวกพลไกรมาทั้งนี้
อันผู้เป็นจอมโยธา สมญาชื่อไรกระบี่ศรี
องอาจออกมาราวี กับกูผู้มีฤทธิรอน
ดูดั่งหนึ่งลูกมฤคชาติ จะมาต่อฤทธิ์ราชไกรสร
สำหรับแต่จะยับลงกับกร สิ้นทั้งวานรพลไกร ฯ
๏ บัดนั้น นิลพัทชัยชาญทหารใหญ่
ได้ฟังจึ่งร้องตอบไป เหวยไอ้จังไรอหังการ์
กูเป็นทหารพระจักรรัตน์ ชื่อพญานิลพัทแกล้วกล้า
อุปราชชมพูนครา อานุภาพเลิศลบธาตรี
บัดนี้น้องพระภุชพงศ์ ทรงนามพระพรตเรืองศรี
ให้กูยกพลโยธี มาเอาชีวีของมึงไป
เอ็งอย่าอวดฤทธิ์ว่ากล้าหาญ จะทานฝีมือกูที่ไหนได้
สำหรับจะม้วยชีวาลัย แต่ในนาทีไม่พริบตา ฯ
๏ บัดนั้น มารกระบิลสิทธิศักดิ์ยักษา
ได้ฟังจึ่งตอบวาจา มึงหรือชื่อว่านิลพัท
ดั่งเด็กน้อยไม่รู้กลัวตาย จะเอากายมาพานที่จักรผัด
หัวจะขาดจากกายพรายพลัด ด้วยหัตถ์ของกูผู้ฤทธี ฯ
๏ บัดนั้น นิลพัทผู้ชาญชัยศรี
ได้ฟังวาจาอสุรี ชี้หน้าว่าเหวยไอ้จังไร
เย่อหยิ่งเจรจาให้เกินพักตร์ จะรู้จักพระกาลก็หาไม่
อย่าโอหังอ้างอวดฤทธิไกร เดี๋ยวนี้จะได้เห็นกัน
ว่าแล้วชักตรีออกกวัดแกว่ง สำแดงฤทธิไกรไหวหวั่น
ขับหมู่วานรทั้งนั้น ให้เข้าโรมรันอสุรี ฯ
๏ บัดนั้น ฝ่ายพลนิกรกระบี่ศรี
แยกกันออกไล่ราวี ตีทัพกุมภัณฑ์วุ่นไป ฯ
๏ ปากกัดตีนถีบมือตบ แล่นตลบถาโถมโจมไล่
หักเอาด้วยกำลังฤทธิไกร มิได้เงือดงดลดกร ฯ
๏ บัดนั้น พวกโยธามารชาญสมร
แยกกันออกจับวานร ตะลุมบอนโรมรุกคลุกคลี
ยิงแย้งแทงฟันกันสับสน ทรหดอดทนไม่ถอยหนี
กอดกัดฟัดกันประจัญตี อสุรีไม่คิดตัวตาย ฯ
๏ บัดนั้น พวกพลวานรทั้งหลาย
โถมหักเอาด้วยกำลังกาย ไพร่นายหนุนเนื่องกันเข้าไป
พลลิงชิงเอาอาวุธ ฟันแทงแย้งยุทธ์หางดไม่
พลมารตายแตกทั้งทัพชัย วานรรุกไล่ตีประดา ฯ
๏ บัดนั้น มารกระบิลฤทธิไกรใจกล้า
เห็นพลตายยับก็โกรธา ขับม้าแกว่งหอกเข้าลุยแทง
เลี้ยวไล่ซ้ายขวาหน้าหลัง ด้วยกำลังศักดากล้าแข็ง
กระบี่ตายกลาดลงกลางแปลง อสุราไล่แทงวุ่นไป ฯ
๏ บัดนั้น จึ่งลูกพระกาลทหารใหญ่
เห็นยักษาแทงหมู่กระบี่ไพร โกรธาออกไล่ทะลวงตี
มือซ้ายฉวยหักคอม้า มือขวาชิงหอกยักษี
แทงอาชาสิ้นชีวี อสุรีตกพื้นสุธาธาร ฯ
๏ บัดนั้น มารกระบิลฤทธิไกรใจหาญ
เสียม้าเสียหอกสุรกานต์ ขุนมารประหวั่นพรั่นใจ
แล้วคิดมานะอหังการ์ โกรธาผุดลุกขึ้นได้
ฉวยชักคทาด้วยว่องไว กวัดแกว่งเข้าไล่ราญรอน
ตีซ้ายป่ายขวาอุตลุด ด้วยกำลังฤทธิรุทรชาญสมร
ต่างแข็งต่างขันประจัญกร ตะลุมบอนรอนรับกันไปมา ฯ
๏ บัดนั้น นิลพัทชาญชัยใจกล้า
ผาดโผนโจนไปด้วยศักดา ฉวยหักคทาเสียทันที
แล้วแกว่งตรีเพชรดั่งเพลิงกาล ทะยานเข้าโถมแทงยักษี
ล้มลงกับพื้นปถพี อสุรีก็สิ้นชีวาลัย ฯ
๏ ครั้นเสร็จซึ่งล้างมารกระบิล จึ่งนิลพัททหารใหญ่
ก็ยกพหลพลไกร กลับไปสุวรรณพลับพลา ฯ
๏ บัดนั้น ฝ่ายว่าองคตทหารกล้า
กับอสุรผัดผู้นัดดา ครั้นมาถึงเนินจักรวาล
แลไปเห็นโรงพิธี ข้างเชิงคีรีสูงตระหง่าน
มีพวกอสูรหมู่มาร ทุกด้านตระเวนรอบไป
สองนายกวัดแกว่งอาวุธ สำแดงฤทธิรุทรแผ่นดินไหว
ลงจากอากาศด้วยว่องไว เข้าไล่ฆ่าพลกุมภัณฑ์ ฯ
๏ หัวขาดตัวขาดมือขาด ล้มกลาดกลิ้งกลางพนาสัณฑ์
บรรดาโยธาที่เหลือนั้น วิ่งแยกแตกกันเป็นโกลา ฯ
๏ เห็นบรรลัยจักรชูศร ประนมกรร่ายเวทคาถา
อสุรผัดเผ่นโผนมา ฉวยจิกเกศาอสุรี
องคตหลานท้าวหัสนัยน์ ทะยานไปถีบต้องยักษี
ตกจากบัลลังก์รูจี สองนายรุมตีขุนมาร ฯ
๏ เมื่อนั้น บรรลัยจักรฤทธิไกรใจหาญ
ตกลงยังพื้นสุธาธาร ขุนมารลืมเนตรขึ้นแลไป
เห็นวานรกับอสุรา โกรธาดั่งหนึ่งเพลิงไหม้
ผุดลุกขึ้นแกว่งศรชัย เข้าไล่ถาโถมโรมรัน ฯ
๏ บัดนั้น องคตฤทธิแรงแข็งขัน
แกว่งพระขรรค์ชัยดั่งไฟกัลป์ ถอยรับกุมภัณฑ์รอมา ฯ
๏ ฝ่ายอสุรผัดก็ร้องเย้ย เหวยบรรลัยจักรยักษา
วานนี้มึงทำอหังการ์ อวดกล้าเย่อหยิ่งไปชิงชัย
กับน้องพระภุชพงศ์ทรงครุฑ ผู้มีฤทธิรุทรแผ่นดินไหว
วันนี้เอ็งคิดประการใด ไม่ยกพลไกรไปต่อตี
หรือกลัวจะม้วยมรณา จึ่งมามุดหัวอยู่ที่นี่
ให้น้องสมเด็จพระจักรี คอยทีจะต่อฤทธิรอน
จึ่งใช้กูชื่ออสุรผัด มาเร่งรัดให้มึงชุบศร
เสร็จแล้วจงยกพลนิกร ไปต่อด้วยภูธรอันศักดา ฯ
๏ เมื่อนั้น บรรลัยจักรสุริย์วงศ์ยักษา
ได้ฟังยิ่งกริ้วโกรธา ชี้หน้าแล้วร้องตอบไป
เหม่ไอ้ส่ำสามทรลักษณ์ จะเป็นยักษ์เป็นลิงก็มิใช่
ด้านหน้าว่าได้ไม่อายใจ ไอ้ชาติจังไรสาธารณ์
หัวมึงจะขาดกลิ้งอยู่ ด้วยมือกูผู้ทรงกำลังหาญ
ว่าแล้วโลดโผนโจนทะยาน ขุนมารเข้าไล่โรมรัน ฯ
๏ บัดนั้น สองนายฤทธิแรงแข็งขัน
ต่างหนีต่างไล่พัลวัน เย้ยหยันล้อเลียนอสุรา ฯ
๏ ครั้นแล้วทั้งสองอาหลาน ถีบทะยานผ่านขึ้นเวหา
กลับไปสุวรรณพลับพลา พร้อมพญานิลพัทผู้ฤทธี ฯ
๏ ครั้นถึงสามนายเข้าไปเฝ้า น้อมเกล้าประณตบทศรี
น้องพระหริรักษ์จักรี ทูลความตามที่ได้โรมรัน ฯ
๏ เมื่อนั้น พระพรตฤทธิรงค์รังสรรค์
ฟังสามทหารชาญฉกรรจ์ ทรงธรรม์ชื่นชมด้วยสมคิด
พักตร์ผ่องดั่งดวงจันทรา จึ่งมีบัญชาประกาศิต
มิเสียแรงปรีชาญชำนาญฤทธิ์ ทศทิศไม่มีใครต่อกร
ควรแล้วที่ท่านเป็นทหาร องค์พระอวตารทรงศร
ไว้ชื่อลือเดชขจายจร ให้ถาวรไปชั่วกัปกัลป์
ตรัสแล้วเสด็จจากอาสน์ งามดั่งเทวราชในสวรรค์
กรายกรย่างเยื้องจรจรัล เข้ายังสุวรรณพลับพลา ฯ
๏ เมื่อนั้น ฝ่ายบรรลัยจักรยักษา
ครั้นเสียตบะกิจวิทยา อสุรากริ้วโกรธดั่งเพลิงกาล
ฉิฉะอ้ายพวกปัจจามิตร ทะนงฤทธิ์ติดตามมาหักหาญ
ฆ่าหมู่พหลพลมาร บรรลัยลาญแตกยับทั้งทัพชัย
ดีแล้วจะได้เห็นกัน กูจะล้างชีวันเสียให้ได้
ว่าพลางก็เลิกพลไกร เหาะกลับไปราชธานี ฯ
๏ ลงยังทวารนัคเรศ พบกองคอยเหตุยักษี
รู้ว่ามารกระบิลสิ้นชีวี ด้วยมือกระบี่อันศักดา
ตกใจดั่งหนึ่งมัจจุราช มาฟันฟาดตัดกรเบื้องขวา
ยืนขึงตะลึงทั้งกายา อสุรานิ่งนึกตรึกไตร
ฉิฉะไพรีนี้สามารถ องอาจแยกทหารก็ทำได้
คิดแล้วก็พากันเข้าไป ยังในพระโรงโอฬาร ฯ
๏ ครั้นถึงน้อมเศียรบังคมคัล พระปิ่นเกล้ามลิวันราชฐาน
ต่างทูลมูลเหตุเภทพาล ซึ่งเสียการเสียชัยแก่ไพรี ฯ
๏ เมื่อนั้น ท้าวจักรวรรดิยักษี
แจ้งว่าโอรสเสียพิธี มารกระบิลอสุรีก็บรรลัย
ตกใจนั่งขึงตะลึงคิด ถอนจิตร้อนทรวงดั่งเพลิงไหม้
นิ่งอยู่เป็นครู่แล้วตรัสไป อันไพรีทำได้ดั่งใจนึก
เพราะไอ้พิเภกยักษา มันเป็นโหราตาศึก
บอกกลแนะนำลํ้าลึก ปัจจามิตรจึ่งฮึกอหังการ
สงครามครั้งนี้หนักนัก พลลิงพลยักษ์ก็อาจหาญ
ตัวเจ้าผู้มีปรีชาชาญ จะคิดอ่านล้างมันประการใด ฯ
๏ เมื่อนั้น บรรลัยจักรผู้มีอัชฌาสัย
ได้ฟังบรรหารภูวไนย บังคมไหว้สนองพระบัญชา
อันสงครามมนุษย์แลวานร ถึงจะมีฤทธิรอนแกล้วกล้า
ตัวลูกก็ทรงศักดา ใต้ฟ้าย่อมนับว่าชายชาญ
มาตรแม้นถึงเสียพิธี ใช่ที่จะเกรงกำลังหาญ
พรุ่งนี้จะยกไปรอนราญ มิให้เคืองบทมาลย์พระบิดร ฯ
๏ เมื่อนั้น ท้าวจักรวรรดิชาญสมร
ฟังพระโอรสฤทธิรอน ภูธรค่อยคลายสบายใจ
สี่ปากสำรวลสรวลสันต์ แปดหัตถ์ตบสนั่นหวั่นไหว
ลูบหน้าลูบหลังแล้วตรัสไป เจ้าผู้ดวงใจของบิดา
จงทรงเดชาวราฤทธิ์ ดั่งพระอาทิตย์แสงกล้า
อันศัตรูหมู่พวกพาลา จงแพ้ศรเหราของเจ้านี้ ฯ
๏ เมื่อนั้น จึ่งบรรลัยจักรยักษี
ก้มเกล้ารับพรด้วยยินดี ถวายอัญชุลีแล้วลาไป ฯ
๏ ครั้นถึงปราสาทสุรกานต์ จึ่งสั่งเสนามารผู้ใหญ่
พรุ่งนี้กูจะยกไปชิงชัย จงเกณฑ์พลไว้ให้พร้อมกัน ฯ
๏ บัดนั้น เสนีธิบดีคนขยัน
รับสั่งลูกเจ้ามลิวัน บังคมคัลแล้วรีบออกมา ฯ
๏ เกณฑ์พวกทหารชำนาญศึก สี่หมู่ห้าวฮึกแกล้วกล้า
ขุนช้างขี่ช้างชนะงา ถือของ้าวง่ากระหยับฟัน
ขุนม้าขี่ม้าอาชาชาติ กวัดแกว่งทวนมาศดั่งจักรผัน
ขุนรถขี่รถเรือนสุวรรณ กรกุมเกาทัณฑ์ประลองยุทธ์
ขุนพลเร่งรัดจัดพล สับสนแน่นนันต์นับสมุทร
ล้วนถือเครื่องสรรพอาวุธ กวัดแกว่งอุตลุดทั้งไพร่นาย
ต่างประกวดอวดฤทธิ์คะนองฮึก ดูพิลึกดั่งจะพลิกแผ่นดินหงาย
กองหนึ่งมีธงสามชาย ตั้งรายตามแถวรัถยา ฯ
๏ เมื่อนั้น บรรลัยจักรสุริย์วงศ์ยักษา
ครั้นใกล้ศุภฤกษ์เวลา เสด็จมาที่สรงสาคร ฯ
๏ ชำระสระสนานสำราญองค์ ทรงสุคนธ์ปนปรุงเกสร
สอดใส่สนับเพลาเชิงงอน ภูษารูปกินนรกระหนกพัน
ชายไหวแก้วประพาฬก้านขด ชายแครงมรกตทับทิมคั่น
ฉลององค์พื้นตาดเครือวัลย์ เกราะแก้วกุดั่นทับทิมพราย
ตาบทิศทับทรวงดวงผลึก ทรงสังวาลศึกสามสาย
รัดองค์เฟื่องห้อยพลอยราย ทองกรมังกรกลายพาหุรัด
ธำมรงค์เรือนเก็จเพชรแพร้ว มงกุฎแก้วสุรกานต์กาบสะบัด
กุณฑลมาลัยดอกไม้ทัด กรรเจียกจำรัสอลงกรณ์
แล้วจับเมฆสูรจักรกรด สะพักเหราพตพระแสงศร
งามทรงดั่งองค์พระบิดร บทจรขึ้นรถสุวรรณพราย ฯ
๏ รถเอยรถทรง กำกงเนาวรัตน์จำรัสฉาย
งอนระหงปักธงสามชาย บัลลังก์เก็จเพชรพรายอลงการ
กาบซุ้มสุวรรณบันกระหนก ชั้นเหมบุษบกมุกดาหาร
ห้ายอดสอดดวงแก้วประพาฬ แลลํ้าวิมานทินกร
เทียมด้วยสีหราชสองพัน โลทันมือถือธนูศร
มยุรฉัตรพัดโบกจามร ทอนตะวันกลดกลิ้งกระชิงทอง
เสียงฆ้องกลองประโคมโครมครึก แตรสนั่นพันลึกกึกก้อง
ธงทิวริ้วเรียบไปตามกอง โห่ร้องขับแข่งกันไป ฯ
๏ ครั้นถึงซึ่งที่สนามยุทธ์ จึ่งให้หยุดโยธาทัพใหญ่
ตั้งมั่นลงตามชายไพร ในที่ชัยภูมิสถาวร ฯ
๏ เมื่อนั้น พระพรตสุริย์วงศ์ทรงศร
เสด็จเหนือบัลลังก์อลงกรณ์ ท่ามกลางวานรโยธา
งามดั่งพระจันทร์ทรงกลด หมดเมฆเลื่อนลอยพระเวหา
แวดล้อมด้วยดวงดารา ในเวลาปฐมราตรี
จึ่งปรึกษาราชกิจการณรงค์ ที่จะล้างเผ่าพงศ์ยักษี
พอได้ยินสำเนียงโยธี โห่มี่ไหวหวั่นสนั่นไพร ฯ
๏ จึ่งมีพระราชบัญชา ถามพิเภกโหราผู้ใหญ่
อันทัพซึ่งยกนี้คือใคร หรือบรรลัยจักรกุมภัณฑ์ ฯ
๏ เมื่อนั้น ท้าวทศคิริวงศ์รังสรรค์
รับสั่งถวายบังคมคัล แล้วปันยามไปตามเวลา
ทั้งอัศกาลตรีเนตร ตามที่สังเกตของยักษา
เห็นแจ้งดังทิพย์นัยนา อสุราสนองพระวาที
อันทัพซึ่งยกมารณรงค์ คือองค์บรรลัยจักรยักษี
สงครามในยามวันนี้ ไพรีเห็นมีกำลังนัก
ซึ่งจะเสด็จบทจร ไปต่อกรรอนราญหาญหัก
จงเร่งระวังขุนยักษ์ มันจักผาดแผลงศรมา ฯ
๏ เมื่อนั้น พระพรตสุริย์วงศ์นาถา
ได้ฟังพิเภกอสุรา ผ่านฟ้าจึ่งมีพจมาน
ตรัสสั่งลูกพระทินกร จงเตรียมพลวานรทวยหาญ
เราจะยกออกไปรอนราญ ผลาญบรรลัยจักรอสุรี ฯ
๏ บัดนั้น พญาไวยวงศากระบี่ศรี
ก้มเกล้ารับราชวาที ถวายอัญชุลีแล้วออกมา ฯ
๏ จัดกระบี่เข้ากระบวนรณยุทธ์ โอรสวายุบุตรเป็นกองหน้า
บรรดาวานรโยธา พื้นขี่เลียงผาเผ่นทะยาน
นิลพัทจัดเป็นเกียกกาย พลขี่แรดร้ายสำแดงหาญ
กองหลวงเหล่าลิงกับหมู่มาร ขี่เสือเริงร่านกระหึมฮึก
หลานอินทร์นั้นเป็นยกกระบัตร พลขี่สิงห์ขนัดกระทิงถึก
กองหลังพลล้วนขี่มฤค ชมพูพานชาญศึกนั้นเป็นนาย
ครบกระบวนถ้วนเบญจเสนา โยธาเพียงพลิกแผ่นดินหงาย
กวัดแกว่งอาวุธดั่งเพลิงพราย ตั้งรายเพียบพื้นปถพี ฯ
๏ เมื่อนั้น พระพรตทรงสวัสดิ์รัศมี
กับพระอนุชาร่วมชีวี เสด็จมาที่สรงคงคา ฯ
๏ สองกษัตริย์ชำระสระสนาน สุคนธาธารกลิ่นบุปผา
สนับเพลาเครือหงส์อลงการ์ ทรงภูษาพื้นต่างกัน
ชายไหวชายแครงเครือขด ลอยดวงมรกตทับทิมคั่น
ฉลององค์พื้นตาดเครือสุวรรณ ทับทรวงกุดั่นชมพูนุท
ตาบทิศสังวาลสร้อยอ่อน พาหุรัดทองกรประดับบุษย์
ธำมรงค์เพชรพรายเรือนครุฑ ต่างทรงมงกุฎแก้วประพาฬ
กรรเจียกจรกุณฑลเนาวรัตน์ ดอกไม้ทัดห้อยพวงมุกดาหาร
พระเชษฐางามคล้ายพระอวตาร พระอนุชางามปานพระลักษมณ์
ต่างขัดพระขรรค์แล้วจับศิลป์ สง่างามเกรงสิ้นทั้งไตรจักร
พร้อมพลวานรนิกรยักษ์ บ่ายพักตร์ตามกันมาขึ้นรถ ฯ
๏ รถเอยราชรถทรง กำกงล้วนแก้วมรกต
เรือนแปรกแอกงอนอ่อนชด ชั้นลดภาพล้อมบัลลังก์ลอย
บุษบกเรือนเก็จเสากาบ บันฉลุลายกระหนาบช่อห้อย
นาคแววแก้ววามอร่ามพลอย แสงย้อยงามเพียงพิมานรัตน์
เทียมสินธพสี่สีกระมุท พระสัตรุดนั่งหน้าประนมหัตถ์
ขุนรถขับเร็วดั่งลมพัด เครื่องสูงมยุรฉัตรธงทอง
ปี่ฆ้องกลองขานประสานแตร เสียงแซ่พันลึกกึกก้อง
หมู่ทหารร่านเริงลำพอง โห่ร้องรีบเร่งดำเนินจร ฯ
๏ เมื่อนั้น บรรลัยจักรขุนมารชาญสมร
ยืนรถอยู่กลางพลากร เห็นทัพวานรยกมา
พิโรธโกรธกริ้วดั่งเพลิงพราย มาดหมายเขม้นเข่นฆ่า
จึ่งมีสิงหนาทบัญชา สั่งให้ทัพหน้าเข้าโจมตี ฯ
๏ บัดนั้น ฝ่ายหมู่อสุรศักดิ์ยักษี
ต่างตนสำแดงฤทธี เข้าไล่ราวีวานร
บ้างแทงบ้างฟันสับสน ต่างตนก็ยิงธนูศร
เป็นเหล่าเหล่าเข้ากลุ้มตะลุมบอน ราญรอนไม่คิดชีวา ฯ
๏ บัดนั้น ฝ่ายพลวานรกองหน้า
แยกกันออกรับเป็นปีกกา ตีกระหนาบประดาเข้าไป
พลลิงฉวยชิงอาวุธยักษ์ หักกล้าถาโถมโจมไล่
ฟันแทงแย้งยุทธ์ว่องไว พลมารบรรลัยไม่สมประดี ฯ
๏ บัดนั้น นายร้อยนายหมวดยักษี
เห็นพวกทหารเสียที กระบี่ไล่รุกบุกบัน
ต่างตนโกรธากระทืบบาท ร้องตวาดผาดเสียงดั่งฟ้าลั่น
กวัดแกว่งอาวุธพร้อมกัน ฟันหลังอสุราเข้าไป
พลมารหาญหักไม่กลัวตาย ทั้งไพร่ทั้งนายทะลวงไล่
วานรไม่ทานฤทธิไกร แตกย่นร่นไปเป็นโกลา ฯ
๏ บัดนั้น นิลพัทอสุรผัดหาญกล้า
นิลเอกนิลนนท์ผู้ศักดา เห็นวานรแตกมาวุ่นวาย
ต่างตนโกรธาตัวสั่น กวัดแกว่งพระขรรค์ฉานฉาย
วาบแวมดั่งแสงเพลิงพราย สี่นายโลดโผนโจนทะยาน
เข้ากลางกุมภัณฑ์ฟันฟาด ตายกลาดลงด้วยกำลังหาญ
แต่อสุรผัดผู้ชัยชาญ รุกรานเข้าหักงอนรถ
ตีต้องสารถีตัวขาด ด้วยสามารถกำลังดั่งจักรกรด
หวดซ้ายป่ายขวาไม่เงือดงด ราชสีห์ตายหมดทั้งสองพัน ฯ
๏ เมื่อนั้น บรรลัยจักรฤทธิแรงแข็งขัน
ตกรถกริ้วโกรธดั่งเพลิงกัลป์ กุมภัณฑ์จับศรแผลงมา ฯ
๏ สำเนียงดั่งเสียงสุนีบาต อันฟอนฟาดลงยอดภูผา
เป็นเปลวเพลิงพรายกระจายฟ้า ไหม้หมู่สวาวานร ฯ
๏ เมื่อนั้น พระสัตรุดอนุชาชาญสมร
เห็นอาวุธยักษาเป็นไฟฟอน จึ่งชักศรแผลงด้วยกำลังกาย ฯ
๏ สำเนียงดั่งเสียงพระเมรุดล เป็นฝนดับเพลิงสูญหาย
ต้องพหลพลยักษ์ล้มตาย ด้วยฤทธิ์น้องนารายณ์อวตาร ฯ
๏ เมื่อนั้น บรรลัยจักรฤทธิไกรใจหาญ
เห็นศรมนุษย์มารอนราญ พลมารตายกลาดดาษดา
กริ้วโกรธพิโรธดั่งไฟกัลป์ ชักอนันต์ไตรภพเงื้อง่า
พาดสายน้าวหน่วงด้วยฤทธา อสุราก็ผาดแผลงไป ฯ
๏ สำเนียงดั่งเสียงฟ้าฟาด เป็นอาวุธตกกลาดไม่นับได้
ต้องพลโยธีกระบี่ไพร บรรลัยก่ายกองปถพี ฯ
๏ เมื่อนั้น พระพรตทรงสวัสดิ์รัศมี
เห็นบรรลัยจักรอสุรี ต่อด้วยพระศรีอนุชา
ผาดแผลงแสงศรฤทธิรุทร เป็นอาวุธตกจากเวหา
ต้องกระบี่รี้พลมรณา ผ่านฟ้าชักศรแผลงไป ฯ
๏ เสียงสนั่นครั่นครื้นกุลาหล เป็นศรเกลื่อนหล่นไม่นับได้
พลมารตายยับทั้งทัพชัย อาวุธสูญไปทันที ฯ
๏ เมื่อนั้น บรรลัยจักรสุริย์วงศ์ยักษี
สิ้นรถสิ้นพลอสุรี โกรธดั่งอัคคีไหม้ฟ้า
จึ่งจับเมฆสูรจักรกรด อันปราบได้ทั่วทศทิศา
ขว้างขึ้นยังพื้นเมฆา ด้วยกำลังกายากุมภัณฑ์ ฯ
๏ สำเนียงดั่งเสียงฟ้าร้อง กึกก้องสะเทือนเลื่อนลั่น
เป็นเมฆมิดปิดดวงสุริยัน ดั่งโลกันต์มืดมนอนธการ
แล้วชักศรเหราออกพาดสาย เขม้นหมายมุ่งมาดจะสังหาร
น้าวหน่วงด้วยกำลังชัยชาญ ขุนมารผาดแผลงไปทันที ฯ
๏ เป็นเหราพันเศียรพ่นพิษ แต่กลัวฤทธิ์พรหมาสตร์ศรศรี
รวบรัดพระสัตรุดภูมี ได้แล้วพาหนีขึ้นเมฆา ฯ
๏ มีความชื่นชมโสมนัส ตบหัตถ์สำรวลสรวลร่า
จึ่งเปลื้องผ้าโพกจากกายา อสุราร่ายเวทอันชัยชาญ ฯ
๏ ครั้นถ้วนคำรบสามหน กลายเป็นผ้าพยนต์ตัวหาญ
เหมือนดั่งรูปกายขุนมาร ถือหอกทะยานจะชิงชัย
เสร็จแล้วสำแดงฤทธา ดินฟ้ากัมปนาทหวาดไหว
เหาะระเห็จตามเหราไป ยังในพ่างพื้นอัมพร ฯ
๏ มาจะกล่าวบทไป ถึงอสูรราหูชาญสมร
เป็นทหารต่างตาต่างกร ของเจ้านครมลิวัน
สำหรับตระเวนอากาศ องอาจฤทธิแรงแข็งขัน
คุมพลอสุรกุมภัณฑ์ โกฏิหนึ่งนั้นเที่ยวตระเวนมา ฯ
๏ เห็นพระโอรสฤทธิรุทร มัดมนุษย์มาไว้ในเวหา
มีความยินดีปรีดา ก็พากันมาเฝ้าบทมาลย์ ฯ
๏ เมื่อนั้น บรรลัยจักรฤทธิไกรใจหาญ
ครั้นเห็นราหูผู้ปรีชาญ ขุนมารจึ่งกล่าววาที
วันนี้เราออกไปต่อยุทธ์ มัดมนุษย์มาได้ด้วยศรศรี
เอ็งรักษาไว้ให้จงดี กูนี้จะไปเฝ้าพระบิดา
แม้นว่าตัวมันหนีได้ จะฆ่ามึงให้สิ้นสังขาร์
ว่าแล้วลงจากเมฆา กลับมาพิภพกุมภัณฑ์ ฯ
๏ ครั้นถึงน้อมเศียรบังคมบาท ทูลพระบิตุราชรังสรรค์
โดยได้สัประยุทธ์โรมรัน บรรยายเสร็จสิ้นทุกสิ่งไป
บัดนี้ลูกให้ไอ้ราหู กับหมู่โยธาน้อยใหญ่
ทารกรรมประจานมันไว้ ที่ในพ่างพื้นเมฆา
พรุ่งนี้จะกลับไปต่อยุทธ์ จับเอามนุษย์เชษฐา
ตระเวนไปในสวรรค์ชั้นฟ้า แล้วจึ่งจะฆ่าเสียด้วยกัน ฯ
๏ เมื่อนั้น องค์ท้าวจักรวรรดิรังสรรค์
ฟังพระโอรสร่วมชีวัน ดั่งได้สวรรค์ชั้นบาดาล
สี่โอษฐ์สำรวลด้วยโสมนัส แปดหัตถ์ตบหัตถ์ฉัดฉาน
เสด็จจากแท่นแก้วสุรกานต์ ขุนมารสวมกอดพระลูกรัก
มิเสียแรงที่ทรงศักดา ควรครองไพร่ฟ้าอาณาจักร
วันนี้ตัวเจ้าเหนื่อยนัก จงหยุดพักให้สำราญอินทรีย์ ฯ
๏ เมื่อนั้น บรรลัยจักรสุริย์วงศ์ยักษี
รับสั่งถวายอัญชุลี กลับมาที่อยู่อสุรา ฯ
๏ บัดนั้น ฝ่ายผ้าพยนต์ยักษา
แกว่งหอกกลอกกลับเป็นโกลา เข้าไล่เข่นฆ่าวานร
แทงซ้ายป่ายขวาด้วยสามารถ องอาจว่องไวดั่งไกรสร
ไม่ยั้งหยุดไล่รุดตะลุมบอน ด้วยพระเวทฤทธิรอนเกรียงไกร ฯ
๏ บัดนั้น พวกพลวานรน้อยใหญ่
ต่อยุทธ์สัประยุทธ์ชิงชัย แลไปไม่เห็นอสุรี
ด้วยให้มืดมัวไปทั่วทิศ สุดคิดที่จะต่อยักษี
บ้างเจ็บบ้างตายไม่สมประดี กระบี่อุตลุดวุ่นวาย
แต่หลงแทงหลงจับกันสับสน อลวนล้มควํ่าล้มหงาย
วิ่งปะทะปะกันทั้งไพร่นาย แตกกระจายพ่ายพังลงมา ฯ
๏ เมื่อนั้น พระพรตสุริย์วงศ์นาถา
เห็นมืดคลุ้มบดบังพระสุริยา ยิ่งกว่าในราตรีกาล
ให้ฉงนสนเท่ห์พระทัยนัก จึ่งผินพักตร์มามีบรรหาร
ดูก่อนพิเภกขุนมาร เกิดการดั่งนี้ด้วยอันใด
วานรเอิกเกริกโกลาหล จะรู้จักเหตุผลก็หาไม่
วิ่งแยกแตกกันวุ่นไป ไฉนมาเป็นดั่งนี้ ฯ
๏ บัดนั้น ท้าวทศคิริวงศ์ยักษี
น้อมเศียรสนองพระวาที บัดนี้บรรลัยจักรขุนมาร
มันขว้างเมฆสูรจักรกรด ให้บังบดปิดดวงพระสุริย์ฉาน
จึ่งเกิดมืดมนอนธการ อ้ายสาธารณ์ซ้ำแผลงศรกล
เป็นเหรารัดพระสัตรุดไป ไว้ในกลีบเมฆเวหน
แล้วเอาผ้าผูกผ้าพยนต์ ให้อยู่ผจญด้วยวานร
ตัวมันเหาะขึ้นยังเมฆา ตามเหราพตธนูศร
ให้ราหูกับหมู่พลากร กองตระเวนอัมพรรักษาไว้
เพื่อนนั้นคืนเข้ายังธานี พรุ่งนี้จะยกออกมาใหม่
ขอพระองค์ผู้ทรงภพไตร จงแผลงศรชัยอันศักดา
ไปล้างจักรแก้วฤทธิรน ทั้งผ้าพยนต์ยักษา
แล้วให้โอรสพระสุริยา กับวานรทหารชาญฉกรรจ์
ไปฆ่าราหูแลหมู่พล ให้วายชนม์สิ้นชีพอาสัญ
แก้พระอนุชาวิลาวัณย์ ให้ทันในเวลานี้ ฯ
๏ เมื่อนั้น พระพรตทรงสวัสดิ์รัศมี
ได้ฟังพิเภกอสุรี ภูมีก็แผลงพรหมาสตร์ไป ฯ
๏ สำเนียงดั่งเสียงฟ้าฟาด โลกธาตุสะท้านสะเทือนไหว
ต้องจักรเป็นจุณด้วยฤทธิไกร แล้วศรชัยเป็นไฟบรรลัยกัลป์
เผาผ้าพยนต์อสุรินทร์ สูญสิ้นด้วยเดชกำลังหาญ
ที่มืดมัวท้องฟ้าสุธาธาร ก็ชัชวาลสว่างกระจ่างตา
บรรดาวานรซึ่งบรรลัย ก็ได้ชีวิตสังขาร์
แลไปไม่เห็นพระอนุชา ผ่านฟ้าเพียงสิ้นสมประดี
ชลนาคลอคลองนองเนตร แสนเทวษเร่าร้อนดั่งเพลิงจี่
ก็ทิ้งศรทรงลงทันที โศกีครวญครํ่ารำพัน ฯ
๏ โอ้อนิจจาเจ้าพี่เอย ทรามเชยร่วมชีพชีวาสัญ
พระนารายณ์ตรัสใช้มาด้วยกัน ให้ปราบอาธรรม์อันธพาล
หวังจะแผ่เกียรติประกาศยศ ให้ปรากฏไปทั่วทุกสถาน
ตราบสิ้นดินฟ้าสุธาธาร มาทำการให้ขายพระบาทา
ครั้งก่อนเมื่อเจ้าออกรบ กับสุริยาภพยักษา
ต้องหอกปิ้มสิ้นชีวา แต่วันนั้นมาไม่ไว้ใจ
ครั้งนี้ตัวพี่ออกรบด้วย ควรหรือไม่ช่วยเจ้าได้
เสียแรงเรืองฤทธิ์เกรียงไกร คือใครจะนับว่าชาติชาย
เป็นน่าอัปยศอดสู แก่หมู่ไตรโลกทั้งหลาย
ว่าทำศึกฮึกหาญแต่หยาบคาย ให้เสียน้องชายถึงสองครา
โอ้อนิจจาเจ้าเพื่อนยาก พี่ไม่เคยจากกนิษฐา
มาหายไปกับดวงนัยนา รํ่าพลางโศกาไม่สมประดี ฯ
๏ ครั้นระงับดับโศกเสื่อมหาย น้องพระนารายณ์เรืองศรี
จึ่งมีพระราชวาที สั่งกระบี่สุครีพหนุมาน
กับองคตนัดดาอมรินทร์ นิลพัทผู้มีปรีชาหาญ
สี่นายล้วนชายอาชาชาญ ตัวท่านจงเร่งรีบไป
ยังในพ่างพื้นโพยมบน ฆ่าพลพวกกองตระเวนใหญ่
แก้พระอนุชาผู้ร่วมใจ เรามาให้ได้บัดเดี๋ยวนี้ ฯ
๏ บัดนั้น สี่ทหารผู้ชาญชัยศรี
ก้มเกล้ารับราชวาที ชุลีกรพากันเหาะทะยาน ฯ
๏ เร่งรีบมาโดยอากาศ เร็วดั่งครุฑราชตัวหาญ
เห็นพระอนุชาชัยชาญ ศรมารรัดไว้ในเมฆา
มีหมู่อสุรกุมภัณฑ์ แน่นนันต์ห้อมล้อมรักษา
โอรสพระพายผู้ศักดา ก็นิมิตกายาทันใด ฯ
๏ บัดเดี๋ยวกลายกลับด้วยฤทธี เป็นพระยาอินทรีตัวใหญ่
เสร็จแล้วก็พากันเข้าไป ชิงชัยอสุราพลากร ฯ
๏ ปักษาถาจิกเหราฟาด ตัวขาดด้วยกำลังชาญสมร
สุครีพผู้เรืองฤทธิรอน รับองค์ภูธรได้ทันที
องคตนิลพัทสองทหาร ไล่ผลาญรี้พลยักษี
ตายตกเกลื่อนกลาดปถพี ด้วยฤทธีอันมหิมา ฯ
๏ บัดนั้น ราหูผู้ใจแกล้วกล้า
เห็นปักษีกับกระบี่อหังการ์ มาโฉบเฉี่ยวเคี่ยวฆ่าพลมาร
พิโรธโกรธกริ้วตัวสั่น กุมภัณฑ์ผาดแผลงสำแดงหาญ
กวัดแกว่งกระบองสุรกานต์ โผนทะยานเข้าไล่ราวี ฯ
๏ ถาโถมโจมชิงพระสัตรุด ด้วยกำลังฤทธิรุทรยักษี
กลอกกลับจับกันเป็นโกลี ในที่ท่ามกลางอัมพร ฯ
๏ บัดนั้น ลูกพระอาทิตย์ชาญสมร
มือเดียวโรมรันฟันฟอน ต่อกรป้องปัดไปมา ฯ
๏ สามนายกริ้วโกรธขบฟัน กลุ้มกันเข้าจับยักษา
ถีบแทงราหูอสุรา ตกจากเมฆาด้วยฤทธี ฯ
๏ ครั้นแล้วจึ่งลูกพระพาย กลับกลายเป็นเพศกระบี่ศรี
ถวายบังคมคัลอัญชุลี เชิญน้องพระตรีภูวไนย
ให้ขึ้นสถิตเหนือบ่า ดั่งพญาสุบรรณตัวใหญ่
อันเป็นพาหนะเกรียงไกร ทรงนารายณ์มาในอัมพร
งามขุนกระบี่วายุบุตร งามพระสัตรุดชาญสมร
หลานอินทร์ลูกไททินกร นิลพัทฤทธิรอนก็ตามมา ฯ
๏ ครั้นถึงวางพระสัตรุดลง ใกล้องค์พระบรมเชษฐา
สี่นายทูลแจ้งกิจจา โดยได้เข่นฆ่าอสุรี ฯ
๏ เมื่อนั้น พระพรตทรงสวัสดิ์รัศมี
เห็นพระอนุชาก็ยินดี ภูมีสวมสอดกอดไว้
แล้วกล่าววาจาอันสุนทร เจ้าผู้ฤทธิรอนแผ่นดินไหว
อานุภาพปราบได้ทั้งแดนไตร เป็นไฉนไม่ระวังกายา
นิ่งให้ศรเหรารัด มัดขึ้นไปไว้ในเวหา
ตัวพี่แสนโศกโศกา ปิ้มว่าจะสิ้นสุดปราณ ฯ
๏ เมื่อนั้น พระสัตรุดผู้ปรีชาหาญ
ฟังพระเชษฐาบัญชาการ กราบกับบทมาลย์แล้วทูลไป
เมื่อศรเหรามันมานั้น น้องจะทันรู้ตัวก็หาไม่
ด้วยมืดมิดปิดแสงอโณทัย จึ่งพาไปได้ดั่งนี้
ครั้งก่อนเมื่อออกรอนรบ กับสุริยาภพยักษี
ต้องหอกล้มอยู่กับปถพี หากว่าพระพี่แก้ทัน
แต่พระองค์ช่วยน้องถึงสองครั้ง ชีวังจึ่งไม่อาสัญ
อันคุณพระเชษฐานั้น จะรำพันก็พ้นคณนา ฯ
๏ เมื่อนั้น พระพรตสุริย์วงศ์นาถา
ได้ฟังพระศรีอนุชา ผ่านฟ้าชื่นชมยินดี
แล้วมีพระบัญชาการ สรรเสริญทหารทั้งสี่
มิเสียแรงรองบาทพระจักรี ฤทธีลํ้าเลิศประเสริฐนัก
ประกอบด้วยปรีชาทั้งสี่ตน ดั่งหนึ่งขุนพลพญาจักร
แก้น้องเรารอดจากมือยักษ์ คุณนักยิ่งล้นพ้นประมาณ
ตรัสแล้วให้เลิกนิกร โยธาวานรทวยหาญ
โห่สะเทือนเลื่อนลั่นสุธาธาร กลับคืนยังสถานพลับพลาชัย ฯ
๏ บัดนั้น ฝ่ายว่าราหูทหารใหญ่
เจ็บชํ้าลำบากปิ้มบรรลัย ก็เข้าไปยังราชธานี ฯ
๏ ครั้นถึงจึ่งประณตบทบงสุ์ ทูลองค์บรรลัยจักรยักษี
บัดนี้มีนกอินทรี กับกระบี่สามตนตามมา
จู่โจมโถมเข้าต่อยุทธ์ สัประยุทธ์ตีพลยักษา
โกฏิหนึ่งสุดสิ้นชีวา ยังแต่ตัวข้าเข้าชิงชัย
พวกมันเข้ากลุ้มรุมกัน ชิงเอามนุษย์นั้นไปได้
โทษถึงซึ่งสิ้นชีวาลัย ภูวไนยจงทรงพระปรานี ฯ
๏ เมื่อนั้น บรรลัยจักรสุริย์วงศ์ยักษี
ได้ฟังกริ้วโกรธดั่งอัคคี อสุรีกระทืบบาทา
พระกรฉวยจับพระขรรค์ ขบฟันกวัดแกว่งเงื้อง่า
เหวยไอ้ราหูอสุรา ปากมึงอวดกล้าไม่เหมือนใจ
แต่ลิงน้อยทรลักษณ์สามตัว ควรหรือยังกลัวไม่สู้ได้
กลับมาแต่งว่าทุกสิ่งไป กูจะฆ่าให้ม้วยชีวี
ตรัสพลางสั่งนายเพชฌฆาต กับราชมัลทั้งสี่
จงคุมราหูอสุรี ตามกูไปที่พระโรงคัล
ว่าแล้วลงจากบัลลังก์รัตน์ อันจำรัสพรรณรายฉายฉัน
กรายกรย่างเยื้องจรจรัล กุมภัณฑ์ขึ้นเฝ้าพระบิดา ฯ
๏ ครั้นถึงน้อมเศียรบังคมบาท พระปิ่นภพธิราชนาถา
ทูลความแต่ต้นจนปลายมา พรรณนาเสร็จสิ้นทุกประการ
ลูกแค้นราหูเป็นพ้นนัก ไม่จงรักกลัวไอ้เดียรัจฉาน
ยิ่งกว่าเบื้องบาทบทมาลย์ ผ่านฟ้าซึ่งเลี้ยงบำรุงมัน ฯ
๏ เมื่อนั้น ท้าวจักรวรรดิรังสรรค์
ได้ฟังกริ้วโกรธดั่งเพลิงกัลป์ กุมภัณฑ์ผาดเสียงเกรียงไกร
เหม่ไอ้ยักษาราหู กูเลี้ยงมึงเป็นทหารใหญ่
หนีข้าศึกมาด้วยอันใด ไอ้ชาติจังไรอัปรีย์
ว่าแล้วจึ่งมีสิงหนาท เหวยเหวยเพชฌฆาตทั้งสี่
จงเอาไอ้ราหูอสุรี ไปตัดศีรษะเสียบประจาน ฯ
๏ บัดนั้น จึ่งนายเพชฌฆาตใจหาญ
ก้มเกล้ารับราชโองการ ก็ผูกคอขุนมารตระเวนไป ฯ
๏ นายฉม่องนำหน้าตีฆ้อง ให้ร้องตามท้องถนนใหญ่
ครั้นรอบพระนิเวศน์เวียงชัย ก็ตัดเศียรเสียบไว้ดั่งบัญชา ฯ
๏ เมื่อนั้น ท้าวจักรวรรดิยักษา
ตั้งแต่ถวิลจินดา ที่จะเข่นฆ่าปัจจามิตร
สงครามได้ทีไม่มีชัย เจ็บใจดั่งศรมาแทงจิต
ร้อนรุมกลุ้มกายไม่วายพิษ ด้วยเสียคิดแพ้รู้แก่ไพรี
จึ่งมีพระราชบัญชา ดูราบรรลัยจักรยักษี
เมื่อสงครามมาเป็นดั่งนี้ จะคิดต่อตีประการใด ฯ
๏ เมื่อนั้น บรรลัยจักรผู้มีอัชฌาสัย
กราบลงกับบาทแล้วทูลไป ภูวไนยจงทรงพระเมตตา
อันซึ่งสงครามมนุษย์ ถึงจะมีฤทธิรุทรแกล้วกล้า
ตัวลูกผู้รองบาทา ก็นับว่าชาติชายชาญฉกรรจ์
พรุ่งนี้จะลาบาทบงสุ์ ยกพวกจตุรงค์ทัพขัน
ออกไปหักโหมโรมรัน ฆ่ามันให้สิ้นชีวี
ทูลแล้วถวายอภิวาทน์ ลาพระบิตุราชเรืองศรี
กรายกรย่างเยื้องจรลี มาปราสาทมณีอำไพ ฯ
๏ ครั้นถึงจึ่งมีบัญชา สั่งมหาเสนาผู้ใหญ่
จงเกณฑ์พหลพลไกร กูจะยกออกไปรอนราญ ฯ
๏ บัดนั้น เสนาผู้ใหญ่ใจหาญ
ก้มเกล้ารับพระบัญชาการ ขุนมารก็รีบออกมา ฯ
๏ เกณฑ์หมู่ม้ารถคชพล เลือกล้วนฤทธิรณแกล้วกล้า
ลางพวกหัวเป็นนาคา กายานั้นเป็นกุมภัณฑ์
ลางหมู่กายกรเป็นยักษ์ ดวงพักตร์เป็นปลาหน้าสั่น
เหล่าหนึ่งหน้าสิงห์ยิงฟัน ตัวนั้นเป็นรูปอสุรี
กองหนึ่งหัวเป็นหัวกา กายกรบาทานั้นเป็นหมี
เหล่าหนึ่งหน้าเป็นพยัคฆี อินทรีย์นั้นเป็นวานร
ล้วนถือหอกดาบปืนไฟ ฆ้อนเหล็กหน้าไม้ธนูศร
กวัดแกว่งประกวดอวดกร ซับซ้อนตั้งตามรัถยา ฯ
๏ เมื่อนั้น บรรลัยจักรสุริย์วงศ์ยักษา
ไสยาสน์เหนืออาสน์อลงการ์ อสุรารำพึงคะนึงคิด
อันสงครามมนุษย์นี้สามารถ รณรงค์องอาจด้วยศรสิทธิ์
ทั้งทหารของมันก็มีฤทธิ์ ใช้ได้ดั่งจิตดั่งใจ
ตัวกูออกรบถึงสองหน พวกพลตายยับไม่นับได้
พรุ่งนี้จะยกไปชิงชัย หนักใจเป็นพ้นคณนา
แต่กลิ้งกลับสับสนไม่ไสยาสน์ จนภาณุมาศเยี่ยมยอดภูผา
ก็เสด็จจากห้องไสยา มาเข้าที่สรงสาคร ฯ
๏ สุหร่ายแก้วโปรยปรายดั่งสายฝน ทรงสุคนธ์ปนทิพย์เกสร
สนับเพลาเครือหงส์อลงกรณ์ ภูษาเชิงกินนรท้องพัน
ชายไหวดวงประพาฬก้านขด ชายแครงมรกตทับทิมคั่น
ฉลององค์เกราะแก้วสังวาลวัลย์ ทับทรวงกุดั่นอลงการ
พาหุรัดไพฑูรย์รุ้งร่วง ทองกรรายดวงมุกดาหาร
ธำมรงค์เพชรรัตน์ชัชวาล มงกุฎแก้วสุรกานต์กรรเจียกจร
ห้อยพวงมาลัยดอกไม้ทัด พระหัตถ์นั้นจับธนูศร
งามดั่งรามสูรฤทธิรอน กรายกรมาขึ้นพิชัยรถ ฯ
๏ รถเอยรถศึก พันลึกกำกงอลงกต
เรือนแปรกแอกงอนอ่อนชด ชั้นลดช่อตั้งบัลลังก์ทอง
เทียมด้วยราชสีห์สองพัน แผดเสียงสนั่นกึกก้อง
โลทันสารถีถือกระบอง ขับวิ่งไวว่องดั่งลมพัด
ประดับด้วยอภิรุมชุมสาย ธงทิวริ้วรายปลายสะบัด
โยธาเบียดเสียดเยียดยัด กวัดแกว่งอาวุธดั่งเปลวไฟ
เสียงฆ้องกลองประโคมโครมครึก เสียงพลโห่ฮึกแผ่นดินไหว
เร่งหมู่ม้ารถคชไกร ไปโดยมรคาพนาวัน ฯ
๏ ครั้นถึงซึ่งที่สนามยุทธ์ จึ่งให้หยุดโยธาพลขันธ์
ตั้งไว้เป็นหมวดเป็นกองกัน คอยจะโรมรันด้วยไพรี ฯ
๏ เมื่อนั้น พระพรตทรงสวัสดิ์รัศมี
เสด็จเหนือแท่นรัตน์มณี ในที่สุวรรณพลับพลาชัย
ท่ามกลางโยธาพลากร ยักษาวานรน้อยใหญ่
หมอบเฝ้าเกลื่อนกลาดดาษไป ดั่งดาวล้อมแขไขในเมฆา
ปรึกษาที่จะล้างปัจจามิตร อันหยาบคายทุจริตริษยา
พอได้ยินเสียงโห่โกลา สะเทือนท้องมยุราคีรี ฯ
๏ จึ่งมีมธุรสพจนารถ ประภาษถามพิเภกยักษี
อันทัพซึ่งยกมาในวันนี้ จะเป็นอสุรีตนใด ฯ
๏ บัดนั้น พิเภกผู้มีอัชฌาสัย
รับสั่งแล้วจับยามไป ตามในทุ่มโมงเวลา
ทั้งอัศกาลแลตรีเนตร แล้วสังเกตสอบลมนาสา
เห็นแจ้งไม่แคลงวิญญาณ์ ดั่งหนึ่งตาทิพย์เทวัญ
จึ่งน้อมเศียรเกล้าบังคมทูล นเรนทรสูรสุริย์วงศ์รังสรรค์
อันทัพอสูรกุมภัณฑ์ ซึ่งยกพลขันธ์มารอนราญ
คือบรรลัยจักรอสุรินทร์ วันนี้มันจะสิ้นกำลังหาญ
ออกมาด้วยใจอหังการ ขุนมารจะม้วยชีวี ฯ
๏ เมื่อนั้น พระพรตสุริย์วงศ์เรืองศรี
ได้ฟังพิเภกก็ยินดี จึ่งมีพระราชบัญชา
ตรัสสั่งโอรสพระทินกร ท่านผู้เรืองฤทธิรอนแกล้วกล้า
จงจัดพหลโยธา จะไปล้างอสุราอาธรรม์ ฯ
๏ บัดนั้น สุครีพฤทธิแรงแข็งขัน
รับสั่งพระองค์วงศ์เทวัญ ถวายบังคมคัลแล้วรีบจร ฯ
๏ จัดเป็นกระบวนพยุหบาตร เลือกล้วนองอาจชาญสมร
เข้าไหนไม่มีใครทานกร ดั่งพญาไกรสรชาญฉกรรจ์
ห้าวหาญชำนาญในการรบ อาจปล้นพิภพเมืองสวรรค์
แต่ละตนสู้พลได้ถึงพัน ล้วนขันจะเข้าต่อยุทธ์
พลลิงพลยักษ์สับสน เกลื่อนกล่นแน่นนันต์นับสมุทร
สำแดงศักดาวรารุทร กวัดแกว่งอาวุธดั่งไฟพราย
มุ่งมาดจะล้างปัจจามิตร ทำฤทธิ์เพียงพลิกแผ่นดินหงาย
อื้ออึงคะนึงทั้งไพร่นาย คอยน้องพระนารายณ์จะยาตรา ฯ
๏ เมื่อนั้น พระพรตสุริย์วงศ์นาถา
กับพระสัตรุดอนุชา เสด็จมาเข้าที่สรงชล ฯ
๏ ชำระสระสนานสำราญกาย สุหร่ายแก้วโปรยปรายดั่งสายฝน
ทรงสุคนธารสเสาวคนธ์ ปรุงปนเกสรสุมาลี
สอดทรงสนับเพลาเชิงงอน รูปมังกรลอยเล่นวารีศรี
ภูษาพื้นเขียวเครียวตะคลี เชิงกระหนกนาคีกินนรกลาย
ต่างทรงชายไหวชายแครง เครือแย่งเนาวรัตน์จำรัสฉาย
ฉลององค์พื้นม่วงดวงพราย ทับทรวงสร้อยสายสังวาลวัลย์
พาหุรัดเป็นรูปนาคินทร์ ทองกรโกมินมุกดาคั่น
ธำมรงค์พลอยเพชรเรือนสุบรรณ มงกุฎแก้วกุดั่นกรรเจียกจร
ต่างทรงมาลัยดอกไม้ทัด พระหัตถ์นั้นจับพระแสงศร
งามคลายสุริยันจันทร กรายกรขึ้นรถสุรกานต์ ฯ
๏ รถเอยรถทรง กำกงแกมดวงมุกดาหาร
แอกงอนล้วนแล้วแก้วประพาฬ บัลลังก์กาญจน์โตกตั้งกระจังลอย
กาบเสาแดงสิงห์กิ่งกระหนก ทวยบันบุษบกช่อห้อย
เหมยอดสอดเพชรจำรัสพลอย สุกย้อยด้วยแสงชมพูนุท
เทียมอัศวราชสีสังข์ ปากเท้าแดงดั่งสัตตบุษย์
สารถีขี่เร่งรณยุทธ์ พระสัตรุดนั่งน้อมประนมกร
พร้อมเครื่องอภิรุมชุมสาย พรายพรายแลเลื่อมประภัสสร
มยุรฉัตรพัดโบกจามร แตรงอนฆ้องกลองประโคมครึก
ยักษาพานรินทร์ทวยหาญ เริงร่านลำพองคะนองศึก
โห่สะเทือนเลื่อนลั่นพันลึก คึกคึกขับแข่งกันไป ฯ
๏ ครั้นถึงเห็นทัพกุมภัณฑ์ ตั้งมั่นตามแนวทางใหญ่
บรรลัยจักรนั้นยืนรถชัย อยู่ในกลางพลอสุรี
จึ่งมีพระราชบรรหาร สั่งลูกพระกาลเรืองศรี
ให้ขับพหลโยธี เข้าโจมตีกองทัพอสุรา ฯ
๏ บัดนั้น นิลพัทฤทธิแรงแข็งกล้า
รับสั่งพระองค์ทรงศักดา ก็ขับโยธาเข้ารอนราญ ฯ
๏ หมู่กระบี่โจมตีทัพยักษ์ โหมหักเอาด้วยกำลังหาญ
ไล่บุกรุกโรมโถมทะยาน ฟันแทงหมู่มารวุ่นไป ฯ
๏ บัดนั้น พวกพลอสุราน้อยใหญ่
แยกทัพออกรับด้วยว่องไว ชิงชัยไม่ลดงดกร
ต่างตนพุ่งซัดอาวุธ จุดปืนยิงแย้งธนูศร
เป็นหมู่หมู่เหล่าเหล่าเข้าราญรอน ตะลุมบอนหนีไล่พัลวัน ฯ
๏ บัดนั้น นิลพัทฤทธิแรงแข็งขัน
เห็นกระบี่ตีทัพกุมภัณฑ์ ขยั้นอยู่ไม่แตกดั่งใจ
พิโรธโกรธกริ้วกระทืบบาท สุธาธารกัมปนาทหวาดไหว
กวัดแกว่งตรีเพชรระเห็จไป เข้าไล่ราญรอนกลางพล
หวดซ้ายป่ายขวาอุตลุด กลอกกลับสัประยุทธ์สับสน
ผู้เดียวสู้ยักษ์ได้แสนตน พลมารแตกตายไม่สมประดี ฯ
๏ เมื่อนั้น บรรลัยจักรสุริย์วงศ์ยักษี
เห็นวานรไล่รุกคลุกคลี อสุรีแตกยับลงมา
กริ้วโกรธพิโรธดั่งเพลิงกัลป์ ขบฟันจับจักรขึ้นเงื้อง่า
หมายมาดจะพิฆาตชีวา อสุราก็ขว้างตรงไป ฯ
๏ โชติช่วงดั่งดวงทินกร อัมพรเลื่อนลั่นหวั่นไหว
ต้องหมู่โยธีกระบี่ไพร บรรลัยแตกยับทับกัน ฯ
๏ เมื่อนั้น พระพรตสุริย์วงศ์รังสรรค์
เห็นขุนยักษ์ขว้างจักรมาโรมรัน พลขันธ์ตายยับไม่สมประดี
จึ่งชักอัคนิวาตพาดสาย งามคล้ายพระนารายณ์เรืองศรี
น้าวหน่วงด้วยกำลังฤทธี ภูมีก็ผาดแผลงไป ฯ
๏ สำเนียงดั่งเสียงลมกาล ต้องจักรแหลกราญไม่ทนได้ ฯ
พลมารสุดสิ้นชีวาลัย เกลื่อนไปทั้งพื้นพระสุธา
๏ เมื่อนั้น บรรลัยจักรสุริย์วงศ์ยักษา
เห็นศรมนุษย์มีศักดา ล้างจักรารุธแหลกลาญ
จึ่งชักศรสิทธิ์ขึ้นพาดสาย มุ่งหมายเขม้นจะสังหาร
น้าวหน่วงด้วยกำลังชัยชาญ ขุนมารผาดแผลงไปทันที ฯ
๏ สำเนียงดั่งเสียงฟ้าร้อง กึกก้องหิมวันต์คิรีศรี
บังเกิดเป็นเปลวอัคคี ไหม้ล้อมโยธีวานร ฯ
๏ เมื่อนั้น น้องพระอวตารชาญสมร
เห็นบรรลัยจักรฤทธิรอน แผลงศรมาเป็นเปลวไฟ
ร้อนแรงแสงกล้าดั่งเพลิงกาล วานรทวยหาญไม่ทนได้
จึ่งชักพลายวาตเกรียงไกร พาดสายแผลงไปด้วยฤทธิ์ ฯ
๏ สำเนียงดั่งเสียงฟ้าลั่น ครื้นครั่นสนั่นถึงดุสิต
เป็นห่าฝนมืดมัวไปทั่วทิศ ตกดับเพลิงพิษเสียทันที
แล้วต้องจตุรงค์ทวยหาญ บรรลัยลาญสิ้นพลยักษี
ถูกทั้งรถทรงอสุรี เป็นภัสม์ธุลีด้วยศักดา ฯ
๏ เมื่อนั้น ลูกท้าวสี่พักตร์ยักษา
สิ้นรถสิ้นทศโยธา อสุรากริ้วโกรธดั่งเพลิงกาล
ผู้เดียวไม่คิดชีวิต กวัดแกว่งศรสิทธิ์สำแดงหาญ
กระทืบบาทผาดโผนโจนทะยาน ขุนมารก็โจนขึ้นบนรถ
กลอกกลับสัประยุทธ์ไปมา ด้วยกำลังศักดาสาหส
หวดซ้ายป่ายขวาไม่ละลด หวังจะหักรถอลงกรณ์ ฯ
๏ เมื่อนั้น ทั้งสองน้องนารายณ์ชาญสมร
เห็นยักษาฮึกหาญมาราญรอน ก็หวดด้วยคันศรกระเด็นไป
ต่างเสด็จลงจากรถทรง ต่างองค์องอาจเข้ารุกไล่
ตีซํ้าด้วยกำลังฤทธิไกร มิได้เงือดงดอสุรา ฯ
๏ เมื่อนั้น บรรลัยจักรขุนมารหาญกล้า
รับรองป้องปัดไปมา ด้วยศักดาเดชราวี
สามจับสัประยุทธ์กันสับสน ทรหดอดทนไม่ถอยหนี
ต่างหวดต่างปัดต่างตี ถ้อยทีไม่ลดงดกัน ฯ
๏ เมื่อนั้น พระพรตสุริย์วงศ์รังสรรค์
เหยียบเข่าน้าวเศียรกุมภัณฑ์ โรมรันด้วยกำลังศักดา
องค์พระสัตรุดนุชนาถ ชิงได้ศรสาตร์ยักษา
พระพรตถีบซ้ำด้วยบาทา อสุราหันเหเซไป ฯ
๏ แล้วชักศรสิทธิ์ทั้งสององค์ อันเรืองฤทธิรงค์แผ่นดินไหว
พาดสายน้าวหน่วงด้วยว่องไว ก็ผาดแผลงไปทันที ฯ
๏ สำเนียงดั่งเสียงลมกรด สะเทือนหมดทั่วฟ้าราศี
ต้องบรรลัยจักรเต็มอินทรีย์ ล้มลงกับที่พสุธา ฯ
๏ เมื่อนั้น ลูกท้าวแปดกรยักษา
ต้องศรเจ็บชํ้าทั้งกายา อสุรานิ่งนึกตรึกไป
มนุษย์พี่น้องนี้สามารถ ศรสาตร์ไม่มีที่เปรียบได้
แม้นกูจะอยู่ชิงชัย ที่ไหนจะรอดชีวัน
อย่าเลยจะหนีขึ้นเมฆา ให้พ้นชีวาอาสัญ
คิดพลางแข็งใจขบฟัน กุมภัณฑ์ร่ายเวทอันเพริศพราย ฯ
๏ เดชะด้วยวิทยามนต์ ทั้งตนทั้งเงาก็สูญหาย
ศรนั้นหลุดออกจากกาย กลัวตายเหาะหนีด้วยว่องไว ฯ
๏ ครั้นถึงซึ่งกลางอัมพร เห็นกลีบเมฆซ้อนซับไม่นับได้
ขุนมารก็ตรงเข้าไป ซ่อนอยู่ที่ในเมฆา ฯ
๏ เมื่อนั้น พระพรตสุริย์วงศ์นาถา
แลไปไม่เห็นอสุรา ผ่านฟ้าฉงนสนเท่ห์นัก
จึ่งถามท้าวทศคิริวงศ์ อันองค์อสุราบรรลัยจักร
รณรงค์หายไปกับพักตร์ ขุนยักษ์มันทำประการใด ฯ
๏ บัดนั้น พิเภกผู้มีอัชฌาสัย
ได้ฟังบรรหารภูวไนย บังคมไหว้สนองพระวาที
อันบรรลัยจักรนั้นสุดคิด สุดฤทธิ์ที่จะชิงชัยศรี
กลัวอานุภาพพระภูมี หนีขึ้นไปซ่อนในเมฆา
ขอพระองค์จงทรงพรหมาสตร์ ไปพิฆาตตัดเศียรยักษา
ให้มันสุดสิ้นชีวา ด้วยศักดาเดชพระภูธรฯ
๏ เมื่อนั้น พระพรตสุริย์วงศ์ทรงศร
ได้ฟังน้องท้าวยี่สิบกร ก็ชักศรพรหมาสตร์อันฤทธี
พาดสายน้าวหน่วงเงื้อง่า หมายล้างชีวายักษี
งามคล้ายสมเด็จพระจักรี ภูมีผาดแผลงไปรอนราญ ฯ
๏ อันเขาพระเมรุก็เอนอ่อน ไหวกระฉ่อนไปทั่วทุกสถาน
ต้องบรรลัยจักรขุนมาร วายปราณเศียรขาดลงมา ฯ
๏ มาจะกล่าวบทไป ถึงฝูงเทเวศทุกทิศา
ทั้งนางอัปสรกัลยา เห็นน้องพระจักราสี่กร
สังหารบรรลัยจักรอสุรี สุดสิ้นชีวีด้วยแสงศร
ต่างองค์ปรีดาสถาวร เปิดบัญชรแก้วทุกวิมาน
เยี่ยมยิ้มพริ้มพักตร์สรวลสันต์ ตบหัตถ์สนั่นฉาดฉาน
โปรยข้าวตอกดอกดวงผกากาญจน์  สุคนธ์ธารทิพรสลงมา
บ้างบรรเลงเพลงขับถวายเสียง สำเนียงมี่สนั่นทั้งเวหา
อวยชัยให้พรพระอนุชา ทั่วทุกนางฟ้าแลเทวัญ ฯ
๏ เมื่อนั้น ทั้งสองน้องนารายณ์รังสรรค์
ครั้นเสร็จสังหารกุมภัณฑ์ ชาวสวรรค์โปรยดวงสุมามาลย์
เกลื่อนกลาดดาษพื้นแผ่นดิน ส่งกลิ่นเสาวรสหอมหวาน
พระเลือกชมดมดวงสุมนมาลย์ แสนสุขสำราญภิรมยา
พลลิงพลยักษ์ทั้งนั้น ชิงกันเก็บทิพย์บุปผา
บ้างหัดบ้างแซมเกล้ามา บันเทิงเริงร่าทุกโยธี
จนเพลาสายัณห์รอนรอน ทินกรเลี้ยวเหลี่ยมคีรีศรี
เสด็จขึ้นรถรัตน์มณี ให้เลิกโยธีพลไกร
ทวยหาญขานโห่ครื้นครั่น เสียงสะเทือนเลื่อนลั่นแผ่นดินไหว
รีบโดยมรคาพนาลัย คืนไปสุวรรณพลับพลา ฯ
๏ บัดนั้น ฝ่ายกองคอยเหตุยักษา
เห็นบรรลัยจักรอสุรา มรณาด้วยมือไพริน
ทั้งหมู่ม้ารถคชสาร จตุรงค์ทวยหาญก็สุดสิ้น
ความกลัวดั่งจะแทรกแผ่นดิน อสุรินทร์ก็เข้าธานี ฯ
๏ ครั้นถึงก้มเกล้าบังคมทูล นเรนทร์สูรจักรวรรดิยักษี
ว่าพระโอรสไปราวี บัดนี้สวรรคาลัย
สิ้นทั้งม้ารถคชพล จะเหลือสักตนก็หาไม่
ทูลความแต่ต้นจนปลายไป ตามเหตุที่ได้เห็นมา ฯ
๏ เมื่อนั้น องค์ท้าวสี่พักตร์ยักษา
แจ้งว่าโอรสมรณา ด้วยศรศักดาไพรี
ตกใจดั่งสายสุนีบาต มาฟอนฟาดเศียรเกล้าเกศี
พิษสุมรุมร้อนพันทวี ชาบซ่านถึงที่ดวงใจ
ชลนาไหลหลั่งทั้งแปดเนตร แสนทุกข์แสนเทวษละห้อยไห้
แสนรักแสนเสียดายเป็นพ้นไป รํ่าไรครวญครํ่ารำพัน ฯ
๏ ปากหนึ่งว่าโอ้ลูกเอ๋ย ไม่เห็นเลยว่าจะสิ้นชีวาสัญ
เจ้าก็เรืองฤทธิไกรดั่งไฟกัลป์ ไปโรมรันจับได้มนุษย์มา
ปากสองว่าโอ้ด้วยไว้ใจ แก่ไอ้ราหูยักษา
ไพรีจึ่งรอดชีวา กลับผลาญแก้วตาวายปราณ
ปากสามว่าโอ้เจ้าแสนฉลาด มาประมาทว่ามีกำลังหาญ
จึ่งเสียทีแก่พวกภัยพาล ดั่งใช่ชายชาญชาตรี
ปากสี่ว่าโอ้จะแลลับ ดั่งเดือนดับเลี้ยวเหลี่ยมคีรีศรี
อยู่หลังจะได้แต่โศกี ทวีทุกข์ถึงไม่เว้นวัน
ทีนี้บิดาจะได้ใคร ไปชิงชัยด้วยมนุษย์โมหันธ์
สี่ปากครวญครํ่ารำพัน ดั่งหนึ่งชีวันจะมรณา ฯ
๏ ครั้นค่อยคืนได้สมประดี อสุรีคิดถึงโอรสา
จึ่งมีพระราชบัญชา ตรัสสั่งมหาเสนายักษ์
จงเกณฑ์พหลพลรบ กูจะไปรับศพบรรลัยจักร
ผู้เป็นพระโอรสรัก เข้ามาตำหนักอันโอฬาร ฯ
๏ บัดนั้น สุพินสันผู้ปรีชาหาญ
ก้มเกล้ารับราชโองการ ขุนมารก็รีบออกมา ฯ
๏ จัดเป็นกระบวนพยุหบาตร โดยขนาดหมวดกองซ้ายขวา
ตั้งไว้ตามแถวมรคา เสร็จดั่งบัญชาอสุรี ฯ
๏ เมื่อนั้น องค์ท้าวจักรวรรดิยักษี
จึ่งพาอัครราชเทวี มาขึ้นรถมณีอำไพ
ให้เคลื่อนพหลโยธา แสนสุรเสนากระบวนใหญ่
ออกจากทวารเวียงชัย ด้วยแสงแขไขในอัมพร
ส่องสว่างพ่างพื้นอากาศ รัศมีโอภาสประภัสสร
เร่งรีบโยธาพลากร บทจรตามเชิงคีรี ฯ
๏ ครั้นมาถึงที่สนามรบ เห็นศพอสุรยักษี
เกลื่อนกลาดดาษพื้นปถพี อสุรีลงรถรัตนา
กับองค์นงลักษณ์อัคเรศ ให้กองคอยเหตุนั้นนำหน้า
เลี้ยวทางหว่างศพโยธา พลางทอดทัศนาแลไป
เห็นองค์พระโอรสราช เศียรขาดกลิ้งอยู่ริมทางใหญ่
สองกษัตริย์รีบเสด็จคลาไคล เข้ากอดศพรํ่าไรโศกี ฯ
๏ พระบิดาว่าโอ้เจ้าดวงเนตร ทรงเดชปราบได้ทุกราศี
ควรหรือมาสิ้นชีวี กลิ้งอยู่กับที่สุธาธาร
ชนนีว่าโอ้พ่อจอมสวาท มานอนตายอนาถน่าสงสาร
เศียรขาดกลาดกลิ้งกับดินดาน ดูดั่งสาธารณ์ทรลักษณ์
บิตุเรศว่าโอ้พ่อตั้งใจ จะให้ครองไพร่ฟ้าอาณาจักร
สืบประยูรสุริย์วงศ์พงศ์ยักษ์ เป็นหลักจรรโลงธานี
มารดาว่าพี่ของเจ้าตาย แม่ตั้งใจหมายจะฝากผี
ควรหรือมาม้วยชีวี หนีชนนีไปเมืองฟ้า
กำนัลว่าโอ้พระลูกเจ้า พระคุณเคยปกเกล้าเกศา
บำรุงเลี้ยงข้าทั้งนี้มา ผ่านฟ้ามิให้อนาทร
ประทานทั้งสมบัติพัสถาน ระแวงกิจราชการก็สั่งสอน
ตั้งแต่นี้ไปจะอาวรณ์ เดือดร้อนทนทุกข์ทุกกำนัล
เสนาว่าโอ้พระเยาวราช เคยรองบาทพระบรมรังสรรค์
พระองค์มาม้วยชีวัน จะผันพักตร์ไปพึ่งผู้ใด
นิจจาเอ๋ยเสียดายประทีปแก้ว ดับแล้วหาส่องสว่างไม่
สองกษัตริย์เสนากำนัลใน ต่างโศกาลัยไม่สมประดี ฯ
๏ จนจวนรังสีรวีวรรณ จันทราเลี้ยวเหลี่ยมคีรีศรี
ก็ฟื้นกายคลายโศกโศกี จึ่งมีพระบัญชาการ
ให้เชิญศพพระโอรสา ขึ้นรถรัตนามุกดาหาร
เลิกหมู่พหลพลมาร คืนเข้าราชฐานมลิวัน ฯ
๏ ครั้นถึงจึงให้เอาหีบแก้ว อันแล้วด้วยนพมาศฉายฉัน
ใส่ศพลูกรักกุมภัณฑ์ ประดับเครื่องสุวรรณรูจี
ตั้งไว้ในหน้าพระลาน เหนือแท่นสุรกานต์จำรัสศรี
ให้ประโคมดุริยางค์ดนตรี แล้วชวนองค์เทวีเข้าจุดไฟ ฯ
๏ บัดนั้น ฝ่ายว่าสุริย์วงศ์น้อยใหญ่
ทั้งฝูงอนงค์กำนัลใน อาลัยครวญครํ่าโศกา
บ้างถือธูปเทียนหิรัญมาศ สุมาลาชจุณจันทน์กฤษณา
สมาลาโทษอสุรา บูชาจุดเพลิงเข้าพร้อมกัน ฯ
๏ เมื่อนั้น ท้าวจักรวรรดิรังสรรค์
เสร็จผลาญลูกรักร่วมชีวัน สุริยันลับเหลี่ยมยุคนธร
จึ่งพาสนมนารี กับองค์มเหสีดวงสมร
เสด็จยุรยาตรนาดกร บทจรขึ้นปราสาทรัตนา ฯ
๏ เอนองค์เหนือแท่นนพมาศ ไสยาสน์เศร้าโทมนัสสา
ทอดถอนฤทัยไปมา ตรึกตราด้วยราชไพรี
อกเอ๋ยลูกกูออกโรมรัน ก็สุดสิ้นชีวันทั้งสองศรี
เสียทั้งมารกระบิลเสนี ครั้งนี้ไม่เห็นหน้าใคร
อันมีศักดาวรารุทร จะสังหารมนุษย์วานรได้
จำเป็นตัวกูจะยกไป ชิงชัยด้วยพวกปัจจามิตร
แต่พลิกกลับสับสนไปมา นิทรามิได้หลับสนิท
จนแสงทองเรื่อรองชวลิต พระอาทิตย์เยี่ยมยอดยุคนธร
จึ่งชำระสระสนานสำราญองค์ ทรงเครื่องเนาวรัตน์ประภัสสร
เสด็จจากห้องแก้วอลงกรณ์ บทจรออกท้องพระโรงคัล ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
ปโรหิตเสนาพร้อมกัน กุมภัณฑ์มีราชโองการ
จงเตรียมจตุรงคโยธี แสนสุรเสนีทวยหาญ
ตัวกูจะออกไปรอนราญ ผลาญมนุษย์ทั้งสองให้บรรลัย ฯ
๏ บัดนั้น สุพินสันเสนาผู้ใหญ่
รับสั่งพระองค์ทรงภพไตร บังคมไหว้แล้วรีบออกมา ฯ
๏ จัดเป็นจตุรงค์พยุหบาตร เลือกล้วนองอาจตัวกล้า
พลเท้าถือปืนคาบศิลา ขัดคทาคาดลูกปัศตัน
พลม้าขี่ม้าลำพอง กรแกว่งทวนทองดั่งจักรผัน
พลรถขี่รถยืนยัน พื้นถือเกาทัณฑ์ประลองกร
พลช้างขี่ช้างฉัททันต์ชาติ บ่มมันร้ายกาจชาญสมร
ล้วนถือของ้าวโตมร กระหยับกรกวัดแกว่งสำแดงฤทธิ์
เป็นเหล่าเหล่าเข้ากองกระบวนทัพ เกลื่อนกล่นแน่นนับอกนิษฐ์
ตั้งรายบ่ายหน้าตามทิศ พร้อมโดยประกาศิตอสุรี ฯ
๏ เมื่อนั้น ท้าวจักรวรรดิยักษี
ครั้นเสร็จซึ่งจัดโยธี เสด็จมาเข้าที่สนานองค์ ฯ
๏ ปทุมทองโปรยปรายใสสะอาด ดั่งน้ำทิพย์เทวราชโสรจสรง
ลูบไล้เครื่องต้นสุคนธ์ทรง สำอางองค์กลิ่นฟุ้งจรุงใจ
สนับเพลาหักทองช่องกระจก ก้านกระหนกพลอยประดับดวงใหญ่
ภูษาเขียนทองอำไพ ชายแครงชายไหวรายพลอย
ฉลององค์พื้นตาดเครือแย่ง เกราะเพชรรุ้งแสงดั่งหิ่งห้อย
ตาบทิศทับทรวงดวงลอย สอดสร้อยสังวาลอร่ามเรือง
ทองกรพาหุรัดรูปภุชงค์ ธำมรงค์เรือนเก็จเพชรเหลือง
มงกุฎแก้วแววฟ้าค่าเมือง กรรเจียกจรล้วนเครื่องอลงการ
ทรงเทพอาวุธทั้งแปดหัตถ์ แกว่งกวัดแสงพรายฉายฉาน
เสด็จจากแท่นรัตน์ชัชวาล ขุนมารมาขึ้นรถชัย ฯ
๏ รถเอยราชรถศึก พันลึกสามโลกไม่หาได้
กำกงล้วนแก้วเจียระไน แอกประไพดวงประพาฬตระหง่านงอน
บัลลังก์แก้วลายรายภาพ เรือนเก็จเสากาบพรหมศร
บุษบกซุ้มบันอลงกรณ์ ลอยผาดอัมพรอำไพตา
เทียมสัตว์ไกรสรสองพัน โลทันถือทวนเงื้อง่า
ขับรีบแล่นเร็วดั่งลมพา ธงชัยนำหน้าดำเนินพล
เครื่องสูงครบสิ่งกรรชิงรัตน์ เป็นขนัดแน่นแนวแถวถนน
ปี่ฆ้องกลองขานอึงอล พวกพหลพลแห่แจจัน
ทวยหาญขานโห่โกลา กงกระทบสุธาสะเทือนลั่น
ผงคลีมืดคลุ้มชอุ่มควัน รีบขับพลขันธ์ดำเนินไป ฯ
๏ ครั้นถึงให้หยุดจตุรงค์ ตั้งลงโดยกระบวนพยุห์ใหญ่
ในที่สมรภูมิชัย มั่นไว้คอยทีจะราญรอน ฯ
๏ เมื่อนั้น พระพรตสุริย์วงศ์ทรงศร
ไสยาสน์เหนืออาสน์อลงกรณ์ สถาวรแสนสุขสำราญ
ดาวเดือนเลื่อนลับอากาศ ภาณุมาศจวนแจ้งแสงฉาน
พระพายชายพัดรำเพยพาน พากลิ่นกุสุมาลย์ตลบมา
แมลงผึ้งภุมรินบินว่อน เชยซาบเกสรบุปผา
เสนาะเสียงสำเนียงสกุณา ไก่ป่าขานขันสนั่นไพร ฯ
๏ ฟื้นองค์สระสรงทรงเครื่อง อร่ามเรืองพักตร์ผ่องดั่งแขไข
กับพระอนุชาผู้ร่วมใจ เสด็จไปออกหมู่โยธี ฯ
๏ พอได้ยินสำเนียงเสียงก้อง สะเทือนท้องมยุราคีรีศรี
จึ่งถามพิเภกอสุรี วันนี้ทัพใครยกมา ฯ
๏ บัดนั้น ท้าวทศคิริวงศ์ยักษา
ได้ฟังพระราชบัญชา อสุราก็จับยามไป
โดยชำนาญในไตรเพท สังเกตหาเคลื่อนคลาดไม่
รู้แจ้งด้วยปรีชาไว บังคมไหว้สนองพระวาที
อันทัพที่ยกออกมา ใช่สุริย์วงศายักษี
คือท้าวจักรวรรดิอสุรี ผู้ปิ่นธานีมลิวัน ฯ
๏ เมื่อนั้น พระพรตสุริย์วงศ์รังสรรค์
ได้ฟังน้องท้าวทศกัณฐ์ ทรงธรรม์จึ่งมีบัญชาการ
ดูก่อนสุครีพผู้ศักดา จงจัดโยธาทวยหาญ
เราจะยกออกไปรอนราญ ผลาญเจ้ามลิวันกรุงไกร ฯ
๏ บัดนั้น สุครีพผู้มีอัชฌาสัย
ก้มเกล้ารับสั่งพระภูวไนย บังคมไหว้แล้วรีบออกมา ฯ
๏ จัดเป็นพยุหครุฑตัวหาญ ลูกพระกาลเป็นเศียรปักษา
เกยูรมายูรเป็นสองตา ปิงคลาเป็นปากสกุณี
อันขุนกระบินทร์นิลขัน เป็นคอสุบรรณปักษี
ปีกขวาวิสันตราวี ปีกซ้ายกระบี่ทวิพัท
วานรสุรเสนสุรการ เป็นสองเท้าทะยานยืนหยัด
ทัพหลวงเป็นตัวครุฑรัตน์ หางคืออสุรผัดชาญฉกรรจ์
ยักษากระบี่รี้พล รายเป็นเล็บขนสลับคั่น
สุครีพหนุมานพิเภกนั้น อยู่ในทัพขันพระภูมี ฯ
๏ เมื่อนั้น พระพรตทรงสวัสดิ์รัศมี
กับพระอนุชาร่วมชีวี มาเข้าที่สรงสาคร ฯ
๏ สองกษัตริย์ชำระสระสนาน ทรงสุคนธาธารเกสร
สนับเพลาเครือสุวรรณเชิงงอน อุทุมพรภูษาเชษฐาทรง
พระอนุชาผ้าพื้นโหมดตอง เกี้ยวกรองแย่งยกกระหนกหงส์
ชายแครงชายไหวฉลององค์ สังเวียนวงทรงประพาสพื้นดำ
สังวาลตาบทิศทับทรวง ทองกรดวงมรกตเขียวขำ
พาหุรัดรายบุษราคัม ธำมรงค์เรือนเก็จเพชรพราย
ต่างทรงมงกุฎสุรกานต์ กรรเจียกจรแก้วประพาฬฉานฉาย
ห้อยมาลัยสุวรรณพรรณราย พระเชษฐางามคล้ายพระสี่กร
พระอนุชางามสง่าดั่งพระลักษมณ์ ต่างทรงสะพักพระแสงศร
จับพระขรรค์ชวลิตฤทธิรอน บทจรขึ้นรถอลงการ ฯ
๏ รถเอยรถแก้ว ล้วนแล้วด้วยดวงมุกดาหาร
กงกำจำหลักแก้วประพาฬ เครือก้านกระหนกนกกลาย
เรือนแปรกแอกงอนอ่อนช้อย ช่อตั้งบัลลังก์ลอยบัวหงาย
สายยอดสอดกระจกกระจังราย งามคล้ายวิมานในโสฬส
เทียมสินธพชาติผาดผยอง สารถีขับคล่องดั่งลมกรด
พระอนุชานั่งหน้าราชรถ น้อมเกล้าประณตบทมาลย์
ประดับเครื่องบังสูรย์มยุรฉัตร พัดโบกธงชัยธงฉาน
เภรินพิณพาทย์กังสดาล ปี่กลองฆ้องขานอึงอล
ยักษาวานรโห่ร้อง กึกก้องโลกากุลาหล
ผงคลีมืดคลุ้มโพยมบน เร่งพลขับแข่งกันมา ฯ
๏ เมื่อนั้น ท้าวจักรวรรดิยักษา
ยืนรถอยู่กลางโยธา เห็นทัพยกมาแต่ไกล
อันหมู่กระบี่รี้พล เกลื่อนกล่นพ้นที่จะนับได้
สองมนุษย์ขี่ราชรถชัย ทรงลักษณ์วิไลวิลาวัณย์
ยิ่งพิศยิ่งคิดถึงลูกรัก พญายักษ์กริ้วโกรธหุนหัน
กระทืบบาทขบเขี้ยวเคี้ยวฟัน สั่งพวกพลขันธ์ให้โจมตี ฯ
๏ บัดนั้น สุพินสันสิทธิศักดิ์ยักษี
รับสั่งแล้วขับโยธี เข้าไล่ราวีกระบี่ไพร ฯ
๏ บัดนั้น หมู่มารทหารน้อยใหญ่
โห่ฮึกสะอึกเข้าชิงชัย ถาโถมโจมไล่ไม่คิดตัว
ยิงแย้งแทงฟันประจัญหน้า หนุนกระหนาบเข้ามาเป็นหัวหัว
ควันปืนมืดคลุ้มชอุ่มมัว เสียงเอิกเกริกทั่วสุธาธาร ฯ
๏ บัดนั้น ฝ่ายพวกวานรทวยหาญ
แยกรับตอบตีหมู่มาร รอนราญอุตลุดวุ่นไป
บ้างตบขบกัดฟัดฟาด หัวขาดตัวขาดไม่นับได้
อสุราแตกยับทั้งทัพชัย วานรซ้ำไล่โรมรัน ฯ
๏ เมื่อนั้น ท้าวจักรวรรดิรังสรรค์
เห็นกระบี่ไล่รุกบุกบัน กุมภัณฑ์แตกพ่ายกระจายมา
พิโรธโกรธกริ้วกระทืบบาท เร่งให้ขับราชรถา
แปดหัตถ์กวัดแกว่งสาตรา เข้าไล่เข่นฆ่าวานร
พุ่งซัดแทงฟันอลหม่าน สามารถอาจหาญชาญสมร
พลลิงตายยับลงกับกร ด้วยฤทธิรอนเกรียงไกร
แล้วมีสิงหนาทประกาศร้อง กึกก้องฟากฟ้าดินไหว
เหวยสองมนุษย์เท่าแมงใย เหตุไดจึ่งทำอหังการ
คบไอ้พิเภกทรชน มาปล้นมลิวันราชฐาน
ไม่รู้ว่าจะพากันวายปราณ สิ้นทั้งทหารโยธา ฯ
๏ เมื่อนั้น พระพรตสุริย์วงศ์นาถา
ได้ฟังจึ่งตอบวาจา เหวยเหวยอสุราใจฉกรรจ์
เหตุใดจึ่งว่าพิเภกผิด ตัวหากทุจริตโมหันธ์
คบไอ้เด็กน้อยเท่าแมงวัน ทำให้เสียธรรม์ประเวณี
ฝ่ายเราก็ได้ให้มีสาร ไปว่าขานแก่ท้าวยักษี
ด้วยเมตตาจะไว้ชีวี ยังกลับพาทีอหังการ์
เอ็งแต่สี่หน้าแปดกร อย่าอวดฤทธิรอนว่าแกล้วกล้า
โอรสทั้งสองที่มรณา เป็นมาแล้วหรือขุนมาร ฯ
๏ เมื่อนั้น ท้าวจักรวรรดิใจหาญ
ได้ฟังคั่งแค้นในวิญญาณ จึ่งมีพจมานตอบไป
อันพี่ของท่านที่ชื่อราม จะมีความอายก็หาไม่
เที่ยวปล้นสมบัติทุกเวียงชัย ดั่งโจรไพรมิใช่กษัตรา
จะยกกันก็แต่พวกพาล เหล่าไอ้เดียรัจฉานลิงป่า
อันในสามภพโลกา ใครจะนับหน้าว่าดี
ตัวเราก็ทรงอานุภาพ ปราบไปทั่วฟ้าราศี
อย่ามาดหมายว่าจะได้ธานี ของกูผู้มีฤทธิไกร
จะสังหารผลาญเสียทั้งกองทัพ มิให้กลับคืนไปสักตนได้
เลือดเนื้อจะเป็นเหยื่อพลไกร สุนัขไนกาแร้งจะแย่งกิน ฯ
๏ เมื่อนั้น พระพรตสุริย์วงศ์ทรงศิลป์
ได้ฟังจึ่งตอบอสุรินทร์ เหวยอ้ายทมิฬกาลี
อันพระเชษฐาฤทธิรงค์ คือองค์พระนารายณ์เรืองศรี
ตั้งอยู่ในธรรม์ประเวณี ไม่ยินดีสมบัติของผู้ใด
แม้นใครมีสัตย์สุจริต พระจะผลาญชีวิตนั้นหาไม่
ทั้งตรีภพจบสกลแดนไดร ไม่มีใครทานฤทธา
ทำไมแก่เมืองมลิวัน เหมือนกันกับอยู่ในหัตถา
อย่าพักกล่าวคำอหังการ์ ไม่ช้าจะเห็นฤทธี ฯ
๏ เมื่อนั้น ท้าวจักรวรรดิยักษี
ได้ฟังกริ้วโกรธดั่งอัคคี อสุรีจึ่งร้องตอบไป
เหวยเหวยมนุษย์อย่าหยิ่งนัก กูจักเกรงฤทธิ์นั้นหาไม่
ว่าแล้วก็ชักศรชัย พาดสายแผลงไปด้วยศักดา ฯ
๏ สำเนียงดั่งเสียงพายุฝน มืดมนทั่วทศทิศา
ต้องหมู่วานรโยธา มรณาดาดาษปถพี ฯ
๏ เมื่อนั้น พระพรตทรงสวัสดิ์รัศมี
เห็นศรยักษ์มาต้องโยธี ภูมีก็แผลงพลายวาตไป ฯ
๏ เลื่อนลั่นสนั่นทั่วทิศ เป็นศรพิษเกลื่อนกลาดไม่นับได้
สังหารพลมารบรรลัย กระบี่ไพรที่ตายก็เป็นมา ฯ
๏ เมื่อนั้น ท้าวจักรวรรดิยักษา
เห็นมนุษย์แผลงศรอันศักดา ต้องพลอสุราบรรลัยลาญ
กริ้วโกรธพิโรธดั่งเพลิงพราย มาดหมายเขม้นจะสังหาร
จึ่งจับจักรแก้วสุรกานต์ ขุนมารก็ขว้างไปทันที ฯ
๏ สำเนียงดังลมกาลวาต เป็นเปลวเพลิงโอภาสจำรัสศรี
เวียนรอบรถน้องพระะจักรี ร้อนดั่งอัคคีบรรลัยกัลป์ ฯ
๏ เมื่อนั้น พระพรตสุริย์วงศ์รังสรรค์
เห็นจักรจักรวรรดิกุมภัณฑ์ เป็นเพลิงกัลป์ล้อมราชรถชัย
จึ่งจับศรอัคนิวาต อันมีอำนาจแผ่นดินไหว
พาดสายน้าวหน่วงด้วยว่องไว แผลงไปล้างจักรอสุรา ฯ
๏ ต้องท้าวจักรวรรดิฤทธิรงค์ ตกลงจากราชรัถา
แล้วเป็นสหัสธารา ดับเพลิงแสงกล้าเสียทันที ฯ
๏ เมื่อนั้น องค์ท้าวสี่พักตร์ยักษี
ต้องศรตกลงยังปถพี ไม่ระคายอินทรีย์ขุนมาร
โกรธาผุดลุกขึ้นยืนยัน ขบฟันผาดแผลงสำแดงหาญ
กวัดแกว่งอาวุธโถมทะยาน เข้าหักรถสุรกานต์ด้วยฤทธา ฯ
๏ เมื่อนั้น พระพรตสุริย์วงศ์นาถา
กับพระสัตรุดอนุชา ลงจากรัถาทันที
ต่างองค์ต่างทรงพระแสงศร เข้าไล่ราญรอนยักษี
หักโหมโรมรุกคลุกคลี ต่างหนีต่างไล่พัลวัน ฯ
๏ เมื่อนั้น องค์ท้าวจักรวรรดิรังสรรค์
ผู้เดียวรบชิดติดพัน โรมรันไม่คิดชีวา
สี่พักตร์ป้องปัดคันศร สี่กรหวดซ้ายป่ายขวา
กลอกกลับจับกันเป็นโกลา ต่างหาญต่างกล้าเข้ารอนราญ ฯ
๏ เมื่อนั้น สองกษัตริย์ฤทธิ์ลํ้าสุริย์ฉาน
รับรองป้องกันประจัญบาน โถมทะยานโจมจับอสุรี
พระพรตนั้นเหยียบเข่าขวา พระอนุชาเหยียบเอวยักษี
หันเวียนเปลี่ยนท่าราวี ตีต้องอสุรีซวนไป
พระเชษฐาฉวยชักศรทรง ซึ่งองค์พระนารายณ์ประทานให้
พาดสายน้าวหน่วงด้วยว่องไว แผลงซํ้าไปต้องอสุรา ฯ
๏ เมื่อนั้น ท้าวจักรวรรดิยักษา
เจ็บปวดชอกชํ้าทั้งกายา ปิ้มว่าจะสิ้นชีวี
หิวโหยโรยแรงเหนื่อยพักตร์ หนักอกหนักใจยักษี
อุตส่าห์ดำรงอินทรีย์ ชุลีกรร่ายเวทอันเพริศพราย ฯ
๏ ครั้นถ้วนสามคาบก็ลูบลง ที่เจ็บปวดทั้งองค์นั้นสูญหาย
ศรเคลื่อนเลื่อนหลุดออกจากกาย ปากแผลไม่ระคายเท่ายองใย
พอสุริยาอัสดงคด เลี้ยวลดลงลับเหลี่ยมไศล
จึ่งให้เลิกพหลพลไกร คืนเข้าพิชัยธานี ฯ
๏ เมื่อนั้น พระพรตทรงสวัสดิ์รัศมี
ครั้นท้าวจักรวรรดิอสุรี กรีพลกลับเข้าพระนคร
จึ่งเสด็จขึ้นยังรถทรง กับองค์พระสัตรุดชาญสมร
ให้เลิกโยธาพลากร บทจรคืนกลับเข้าพลับพลา ฯ
๏ มาจะกล่าวบทไป ถึงนนยุพักตร์ยักษา
อันเป็นพระราชอนุชา บรรลัยจักรอสุราฤทธี
ลาพระบิตุเรศกุมภัณฑ์ ไปอยู่มารันต์คีรีศรี
แต่อายุษม์ได้สิบปี ตั้งกิจพิธีสำรวมใจ
อุตส่าห์ทรมานอดอยาก จะหย่อนจากความเพียรก็หาไม่
หวังจะให้เจ้าภพไตร ทั้งสามองค์มีใจเมตตา
ประทานซึ่งเทพอาวุธ อันเรืองฤทธิรุทรแกล้วกล้า
ก็ยังไม่สมดั่งจินดา จนอายุษม์ได้ร้อยปีปลาย
บังเกิดอัศจรรย์วิปริต ร้อนรุมกลุ้มจิตไม่รู้หาย
ฟุ้งซ่านดาลเดือดวุ่นวาย ระงับกายไม่ตั้งสติตรง
ทั้งโลหิตก็ตกจำเพาะหน้า อสุราครั้นเห็นก็พิศวง
ชะรอยสมเด็จพระบิตุรงค์ หรือองค์พระราชมารดร
จะมีเหตุเภทพาลประการใด จำจะไปดูให้แจ้งก่อน
คิดแล้วเหาะขึ้นอัมพร คืนเข้านครอสุรี ฯ
๏ ครั้นถึงลงจากอากาศ ขึ้นยังปราสาทมณีศรี
กราบบาทสมเด็จพระชนนี ในที่ห้องแก้วอันโอฬาร ฯ
๏ เมื่อนั้น นางวัชนีสูรยอดสงสาร
เห็นโอรสราชกุมาร นงคราญโศการำพัน ฯ
๏ โอ้นนยุพักตร์เจ้าแม่เอ๋ย ทรามเชยผู้ยอดเฉลิมขวัญ
บัดนี้มีมนุษย์ชาญฉกรรจ์ ยกมาโรมรันบีฑา
พี่เจ้าทั้งสองออกต่อยุทธ์ ก็สิ้นสุดชีวังสังขาร์
วานนี้สมเด็จพระบิดา กรีพลโยธาออกไป
รณรงค์หักโหมโจมตี จะมีชัยไพรีก็หาไม่
เล่าพลางส้วมกอดโอรสไว้ รํ่าไห้เพียงสิ้นชนมาน ฯ
๏ เมื่อนั้น นนยุพักตร์ผู้ปรีชาหาญ
แจ้งว่าเชษฐาบรรลัยลาญ ด้วยมือพวกพาลไพรี
ตกใจดั่งพญามัจจุราช มาฟันฟาดเศียรเกล้าเกศี
ซบพักตร์กับบาทพระชนนี อสุรีรำพันโศกา ฯ
๏ โอ้พระชนนีของลูกเอ๋ย ไม่รู้เลยว่าศึกมาเคี่ยวฆ่า
กริ่งใจด้วยลางประหลาดตา ลูกยาจึ่งละพิธีกรรม์
เข้ามาเฝ้าเบื้องบาทบงสุ์ พระชนนีบิตุรงค์รังสรรค์
บัดนี้ไพรีมาโรมรัน พระพี่ทั้งสองนั้นก็บรรลัย
ลูกจะขอออกไปต่อยุทธ์ ผลาญมนุษย์ข้าศึกเสียให้ได้
แก้แค้นแทนมันจงถึงใจ แต่ตนหนึ่งมิให้รอดชีวา ฯ
๏ เมื่อนั้น นางวัชนีสูรเสน่หา
ฟังพระโอรสพจนา กัลยาตรัสห้ามไปทันที
นนยุพักตร์ลูกรักเจ้าแม่เอ๋ย ทรามเชยผู้ยอดเฉลิมศรี
อย่าทะนงองอาจว่าตัวดี จะออกไปราวีชิงชัย
พระเชษฐาของเจ้าทั้งสององค์ ฤทธิรงค์ฟากฟ้าดินไหว
ทรงเทพอาวุธเกรียงไกร ยังบรรลัยด้วยมือปัจจามิตร
เช้าคํ่าแม่พรํ่าแต่โศกา ชลนาไหลนองเป็นโลหิต
แสนทุกข์แสนเทวษเนืองนิตย์ คะนึงคิดคิดถึงเป็นนิรันดร์
ชนนีได้เห็นหน้าเจ้า ค่อยบรรเทาวิโยคโศกศัลย์
แม่ตั้งใจจะฝากชีวัน ขวัญข้าวพ่อคิดให้จงดี ฯ
๏ เมื่อนั้น นนยุพักตร์สุริย์วงศ์ยักษี
ได้ฟังสมเด็จพระชนนี ชุลีกรกราบทูลสนองไป
อันเกิดมาเป็นกษัตริย์สุริย์วงศ์ จะกลัวการรณรงค์กระไรได้
ตัวลูกชาติชายอาชาไนย ไม่คิดอาลัยแก่ชีวา
แม้นมาตรตัวตายจะไว้ยศ ให้ปรากฏเกียรติไปภายหน้า
ทูลแล้วถวายบังคมลา ขึ้นมายังท้องพระโรงคัล ฯ
๏ ครั้นถึงเข้ากอดบาทบงสุ์ องค์พระบิตุรงค์รังสรรค์
ซบพักตร์โศกาจาบัลย์ กุมภัณฑ์สะอื้นไม่พาที ฯ
๏ เมื่อนั้น ท้าวจักรวรรดิยักษี
เห็นนนยุพักตร์อสุรี มาโศกีสะอื้นอาลัย
ส้วมสอดกอดไว้แล้วบัญชา แก้วตาของพ่อเป็นไฉน
เจ้าไปตั้งพิธีสำรวมใจ อยู่ในมารันตบรรพต
แสนยากลำบากทรมาน ช้านานร้อยปีเป็นกำหนด
ยังได้สำเร็จมโนรถ หรือจึ่งละพรตพิธีมา ฯ
๏ เมื่อนั้น นนยุพักตร์สุริย์วงศ์ยักษา
สะอื้นพลางทางสนองพระบัญชา ลูกจากบาทาพระองค์ไป
ทำการพิธีไม่สมคิด จะตั้งสำรวมจิตมิใคร่ได้
ให้ร้อนรนกระวนกระวายใจ ทั้งลางใหญ่ก็บังเกิดมี
เข้ามาหวังว่าจะเฝ้าบาท พระบิตุรงค์ธิราชเรืองศรี
ฝ่ายองค์สมเด็จพระชนนี แจ้งว่าไพรีมารอนราญ
พระเชษฐาทั้งสองออกต่อยุทธ์ ก็สุดสิ้นชีวังสังขาร
ความอายความแค้นพ้นประมาณ จะขอยกทวยหาญไปราญรอน
ฆ่าสองมนุษย์กับเหล่าลิง ซึ่งเย่อหยิ่งอวดฤทธิ์ว่าชาญสมร
ให้มันตายยับลงกับกร พระบิดรอย่าเคืองพระบาทา ฯ
๏ เมื่อนั้น องค์ท้าวจักรวรรดิยักษา
ได้ฟังลูกรักจำนรรจา ดั่งอำมฤตฟ้ายาใจ
สี่ปากสำรวลสรวลสันต์ แปดหัตถ์ตบสนั่นหวั่นไหว
ส้วมสอดกอดองค์โอรสไว้ เจ้าคือดวงใจของบิดร
มิเสียแรงเกิดในสุริย์วงศ์ อาจองแกล้วหาญชาญสมร
ควรที่เป็นปิ่นประชากร ในนครมลิวันธานี
ซึ่งเจ้าจะออกไปต่อยุทธ์ กับด้วยมนุษย์ทั้งสองศรี
จงมีชัยแก่ราชไพรี ตามพรพ่อนี้ประสาทไป
ว่าแล้วมีราชบรรหาร สั่งเสนามารผู้ใหญ่
จงจัดพหลพลไกร ให้แก่ลูกกูอันศักดา ฯ
๏ บัดนั้น จึ่งวรไกรสูรยักษา
ก้มเกล้ารับราชบัญชา ชุลีลาออกจากพระโรงคัล ฯ
๏ จัดหมู่ทหารชาญณรงค์ เลือกล้วนอาจองแข็งขัน
หมู่หนึ่งหน้ากากใจฉกรรจ์ ถือปืนยืนยันทั้งไพร่นาย
หมู่หนึ่งหน้าขบเขี้ยวงอน ถือธนูศรประลองสาย
หมู่หนึ่งหน้าแสยะตัวลาย มือถือทองปรายทุกตน
ครบกระบวนถ้วนโดยพยุหบาตร เอิกเกริกเกลื่อนกลาดกุลาหล
สารวัดตรวจจัดอลวน ตั้งตามแถวถนนหน้าพระลาน
อันหมู่โยธาเสนายักษ์ ฮึกฮักอ้างอวดกำลังหาญ
กวัดแกว่งอาวุธดั่งเพลิงกาล เริงร่านจะออกต่อตี
๏ เมื่อนั้น นนยุพักตร์สุริย์วงศ์ยักษี
ครั้นเสร็จซึ่งจัดโยธี มาเข้าที่สรงคงคา ฯ
๏ สุหร่ายมาศโปรยปรายเป็นสายฝน ทรงสุคนธ์ธารทิพย์บุปผา
สนับเพลาทองพรายรายมุกดา ภูษาพื้นม่วงดวงสุวรรณ
ชายไหวชายแครงเครือหงส์ ฉลององค์พื้นตาดสังเวียนคั่น
เกราะแก้วเก้าสีสลับกัน รัดอกกุดั่นดวงลอย
ตาบทิศทับทรวงแก้วประพาฬ สังวาลวัลย์ค่าเมืองเฟื่องห้อย
ทองกรพาหุรัดประดับพลอย ธำมรงค์เพชรพร้อยพรายตา
ทรงมหามงกุฎเนาวรัตน์ ทัดพวงสุวรรณบุปผา
พระหัตถ์จับศรสิทธิ์ฤทธา เสด็จมาขึ้นทรงพิชัยรถ ฯ
๏ รถเอยราชรถศึก กำกงพันลึกด้วยมรกต
แปรกแอกงอนอ่อนชด ชั้นลดบัลลังก์กระจังรัตน์
รายรูปครุฑสิงห์พริ้งพราย เทียมสีหราชร้ายทะยานหยัด
โลทันการทวนสันทัด กรายหัตถ์ขับโผนโจนไป
เครื่องสูงชุมสายรายเรียบ ชั้นระเบียบธงทิวปลิวไสว
ฆ้องกลองเลื่อนลั่นสนั่นไพร พลไกรขานโห่โกลา
เสียงรถคชาพาชีชาติ กัมปนาทสะเทือนทุกภูผา
เร่งพลพหลโยธา ทัพหน้ารีบล่วงดำเนินจร ฯ
๏ ครั้นถึงให้หยุดจตุรงค์ ตั้งลงตามเนินสิงขร
เป็นกระบวนสุบรรณกางกร คอยจะราญรอนด้วยไพรี ฯ
๏ เมื่อนั้น พระพรตสุริย์วงศ์เรืองศรี
เสด็จเหนือแท่นรัตน์มณี ยังที่สุวรรณพลับพลา
พร้อมด้วยเสนาวานร พวกพลนิกรยักษา
หมอบเฝ้าเกลื่อนกลาดดาษดา โดยซ้ายฝ่ายขวาแน่นนันต์
งามสง่าดั่งท้าวตรีเนตร ออกหมู่เทเวศในสวรรค์
ปรึกษาที่จะล้างอาธรรม์ ซึ่งมันเบียดเบียนธาตรี ฯ
๏ พอได้ยินสำเนียงกึกก้อง สะเทือนท้องมยุราคีรีศรี
จึ่งถามพิเภกอสุรี วันนี้ทัพใครยกมา ฯ
๏ บัดนั้น ท้าวทศคิริวงศ์ยักษา
ได้ฟังพระราชบัญชา ก็ดูโดยตำราพยากรณ์
เห็นแจ้งแล้วถวายบังคมทูล นเรนทร์สูรสุริย์วงศ์ทรงศร
อันทัพที่ยกมาราญรอน คือบุตรท้าวแปดกรอสุรี
ชื่อว่านนยุพักตร์ชาญฉกรรจ์ ไปอยู่มารันต์คีรีศรี
ตั้งกรรมทำกิจพิธี ทรมานอินทรีย์ช้านาน
กลับมาแจ้งว่าพี่ชาย ทั้งสองวายชีพสังขาร
กริ้วโกรธพิโรธดั่งเพลิงกาล จึ่งยกทวยหาญออกมา
ขอให้สมเด็จพระวรนุช ไปสัประยุทธ์ต่อกรกับยักษา
ตัวมันก็จะสิ้นชีวา แต่ในเวลาวันนี้ ฯ
๏ เมื่อนั้น พระพรตทรงสวัสดิ์รัศมี
ได้ฟังพิเภกอสุรี จึ่งมีพระบัญชาการ
ดูก่อนพระสัตรุดสุริย์วงศ์ ผู้ทรงศักดากล้าหาญ
จงยกนิกรไปรอนราญ ผลาญอ้ายอสุราอาธรรม์
ซึ่งมันองอาจอหังการ์ ให้สุดสิ้นชีวาอาสัญ
จะได้เป็นเกียรติยศของเจ้านั้น อยู่ชั่วสุริยันจันทร
ตรัสแล้วสั่งลูกพระสุริย์ฉาน จงจัดทวยหาญชาญสมร
ให้พระอนุชาฤทธิรอน ออกไปต่อกรด้วยไพรี ฯ
๏ บัดนั้น พญาไวยวงศากระบี่ศรี
ก้มเกล้ารับสั่งด้วยยินดี ถวายอัญชุลีแล้วออกมา ฯ
๏ ให้นิลพัทฤทธิรอน คุมพลวานรเป็นทัพหน้า
ห้าสมุทรล้วนมีศักดา แกล้วกล้าฮึกหาญชำนาญยุทธ์
เกียกกายนัดดาอมรินทร์ คุมพวกกระบินทร์เจ็ดสมุทร
ทัพหลวงล้วนมีฤทธิรุทร พลยุทธ์นั้นสิบสมุทรไท
ยุกกระบัตรเจ็ดสมุทรทวยหาญ ศรีชมพูพานเป็นนายใหญ่
กองหลังสุรการชาญชัย คุมไพร่ห้าสมุทรแน่นนันต์
ต่างประกวดอวดหาญทะยานฮึก เสียงพิลึกเพียงพื้นแผ่นดินลั่น
ตั้งไว้ตามหมวดกองกัน โดยบัญชาสั่งพระภูธร ฯ
๏ เมื่อนั้น พระสัตรุดสุริย์วงศ์ทรงศร
ครั้นใกล้ศุภฤกษ์สถาวร บทจรมาสรงวาริน ฯ
๏ ชำระสระสนานสำราญองค์ ทรงสุคนธ์ธารฟุ้งจรุงกลิ่น
สนับเพลาเครือรูปสุบรรณบิน รายพลอยโกมินอร่ามเรือง
ภูษาพื้นทองเทวครี แย่งรูปกินรีทรงเครื่อง
ชายไหวชายแครงค่าเมือง ฉลององค์พื้นเหลืองลอยดวง
ตาบทิศกุดั่นชมพูนุท สังวาลวัลย์รายบุษย์รุ้งร่วง
เฟื่องห้อยพลอยประดับทับทรวง ทองกรเพชรพวงพาหุรัด
สอดมหาธำมรงค์สำหรับศึก อลงกตพันลึกทุกนิ้วหัตถ์
มงกุฎแก้วกุณฑลดอกไม้ทัด กรรเจียกจรจำรัสทับทิมพราย
พระกรกุมศรฤทธิรงค์ สง่างามดั่งองค์พระสุริย์ฉาย
เสด็จยุรยาตรนาดกราย มาถวายบังคมพระพี่ยา ฯ
๏ เมื่อนั้น พระพรตสุริย์วงศ์นาถา
จึ่งประทานพรหมาสตร์อันศักดา ผ่านฟ้าอำนวยอวยชัย
เจ้าจงทรงศักดาวราฤทธิ์ ปัจจามิตรอย่ารอต่อได้
โกฏิแสนแม้นมาสักเท่าใด ให้บรรลัยด้วยศรเล่มนี้ ฯ
๏ เมื่อนั้น พระสัตรุดอนุชาเรืองศรี
รับศรรับพรด้วยยินดี ชุลีลามาขึ้นรถทรง ฯ
๏ รถเอยราชรถศึก แอกงอนแก้วผลึกงามระหง
แปรกรองทองครํ่ากำกง ดุมวงแสงวามอร่ามพลอย
สิงห์อัดหยัดอกกระหนกพลิ้ว ครุฑจับนาคหิ้วเศียรห้อย
บุษบกโตกตั้งบัลลังก์ลอย ทวยช้อยท้องช่อบราลี
เทียมสินธพสี่สีเหลือง ประดับครบล้วนเครื่องมณีศรี
เริงร่านหาญณรงค์ราวี สารถีขับแล่นดั่งลมกาล
เครื่องสูงรายเรียบระเบียบไสว ธงชายธงชัยธงฉาน
สนั่นเสียงแตรสังข์เป็นกังวาน ปี่ฆ้องกลองขานสะท้านดง
พลหาญโห่ฮึกกึกก้อง ควันตลบด้วยละอองธุลีผง
ไชยามพวานฤทธิรงค์ ถือธงนำพลดำเนินจร ฯ
๏ บัดนั้น โลทันยักษีชาญสมร
แลไปเห็นทัพวานร ชุลีกรกราบทูลทันที
ขอพระองค์ผู้ทรงศักดาฤทธิ์ จงคิดที่จะชิงชัยศรี
อันมนุษย์ขี่รถมาบัดนี้ มีนามพระสัตรุดอนุชา
ครั้งก่อนออกมาต่อยุทธ์ ต้องเทพอาวุธพระเชษฐา
ถึงสองครั้งไม่สิ้นชีวา ผ่านฟ้าอย่าหมิ่นประมาทมัน ฯ
๏ เมื่อนั้น นนยุพักตร์สุริย์วงศ์รังสรรค์
ได้ฟังวาจาโลทัน กุมภัณฑ์ทอดทัศนาไป
เห็นมนุษย์ทรงโฉมวิไลลักษณ์ ขุนยักษ์ยิ่งโกรธดั่งเพลิงไหม้
กระทืบบาทเร่งราชรถไป ฝ่าพวกพลไกรขึ้นมา
แล้วร้องว่าเหวยมนุษย์ มาต่อยุทธ์ด้วยกูผู้แกล้วกล้า
จะฆ่าเสียให้สิ้นชีวา ด้วยศักดาเดชในวันนี้ ฯ
๏ เมื่อนั้น พระสัตรุดทรงสวัสดิ์รัศมี
ได้ฟังจึ่งตอบไปทันที เหวยเหวยอสุรีใจพาล
เหตุใดไม่คิดถึงตัวก่อน มาอ้างอวดฤทธิรอนว่ากล้าหาญ
พี่ชายทั้งสองขุนมาร บรรลัยลาญอยู่กลางโยธา
ม้ารถคชพลก็ตายสิ้น กาแร้งแย่งกินเป็นภักษา
ตัวเอ็งฮึกฮักออกมา กูจะฆ่าให้ม้วยชีวี ฯ
๏ เมื่อนั้น นนยุพักตร์สิทธิศักดิ์ยักษี
ได้ฟังกริ้วโกรธดั่งอัคคี ตบมือชี้หน้าแล้วตอบไป
เหม่เหม่มนุษย์พาลา เย่อหยิ่งเจรจาหยาบใหญ่
เดนตายไม่อายแก่ใจ เดี๋ยวนี้จะได้เห็นกัน
ว่าแล้วมีราชบรรหาร เหวยเสนามารคนขยัน
เร่งขับพวกพลกุมภัณฑ์ เข้าโรมรันจับตัวมนุษย์มา ฯ
๏ บัดนั้น จิตรพัทนายกองทัพหน้า
รับสั่งแล้วขับโยธา เข้าไล่เข่นฆ่ากระบี่ไพร ฯ
๏ กองหน้าถาโถมโจมยุทธ์ ลางเหล่าก็จุดปืนใหญ่
พุ่งซัดอาวุธวุ่นไป เข้าไล่ต่อแย้งแทงฟัน ฯ
๏ บัดนั้น โยธาวานรตัวขยัน
แยกทัพออกรับกุมภัณฑ์ โรมรันพิฆาตฟาดตี
หักคอหักแขนหักขา โห่ร้องฉาวฉ่าอึงมี่
หมู่มารตายยับไม่สมประดี ด้วยกำลังฤทธีวานร ฯ
๏ เมื่อนั้น ลูกท้าวจักรวรรดิชาญสมร
เห็นกระบี่หักหาญราญรอน ฆ่าพลนิกรกุมภัณฑ์
ตายกลาดดาษพื้นสุธาธาร ขุนมารกริ้วโกรธหุนหัน
ชักศรพาดสายยืนยัน ขบฟันน้าวหน่วงแผลงไป ฯ
๏ สะเทือนเลื่อนลั่นทั้งอากาศ ขุนเขากัมปนาทหวาดไหว
ต้องหมู่โยธีกระบี่ไพร บรรลัยกลิ้งเกลื่อนปถพี ฯ
๏ เมื่อนั้น พระสัตรุดทรงสวัสดิ์รัศมี
เห็นนนยุพักตร์วางศรมาราวี ต้องพลกระบี่ล้มตาย
จึ่งชักพลายวาตพระแสง ออกมาจากแล่งแล้วพาดสาย
น้าวหน่วงด้วยกำลังกาย น้องนารายณ์แผลงไปด้วยฤทธา ฯ
๏ สำเนียงดั่งเสียงลมกรด ตรงไปต้องรถยักษา
ราชสีห์สารถีก็มรณา อสุราตายยับทับกัน ฯ
๏ เมื่อนั้น ลูกท้าวจักรวรรดิรังสรรค์
ตกรถผุดลุกขึ้นยืนยัน ขบฟันโลดโผนโจนทะยาน
ทำอำนาจกวัดแกว่งพระแสงศร ไล่ตีวานรทวยหาญ
จนถึงหน้ารถสุรกานต์ ด้วยกำลังขุนมารผู้ศักดา ฯ
๏ เมื่อนั้น พระสัตรุดสุริย์วงศ์นาถา
เห็นกุมภัณฑ์ไล่รุกบุกมา ก็ลงจากรัถาทันที
พระกรกวัดแกว่งศรทรง อาจองเข้าจับยักษี
ดั่งท้าวสุชัมบดี ตีไพจิตราขุนมาร ฯ
๏ เมื่อนั้น นนยุพักตร์ฤทธิไกรใจหาญ
รับรองป้องกันประจัญบาน เผ่นโผนโจนทะยานเข้าโรมรัน ฯ
๏ ถ้อยทีถ้อยตีถ้อยรับ กลอกกลับรวดเร็วดั่งจักรผัน
ต่างตนหมายชนะไม่ละกัน พัลวันหนีไล่ไปในที ฯ
๏ เมื่อนั้น พระสัตรุดทรงสวัสดิ์รัศมี
รบชิดติดพันประจัญตี ได้ทีโจมจับอสุรา ฯ
๏ เผ่นขึ้นเหยียบบ่าคว้าเศียร เยื้องกรายหันเวียนเปลี่ยนท่า
หวดด้วยคันศรอันศักดา ต้องกายยักษาซวนไป ฯ
๏ แล้วชักพรหมาสตร์พระแสงศร ของพระสี่กรประทานให้
พาดสายหมายล้างชีวาลัย ก็ผาดแผลงไปทันที ฯ
๏ สามโลกลั่นเลื่อนสะเทือนจบ ทุกภพจักรวาลคีรีศรี
ต้องนนยุพักตร์อสุรี สุดสิ้นชีวีด้วยฤทธา ฯ
๏ มาจะกล่าวบทไป ถึงฝูงเทเวศทุกทิศา
ทั้งนางอัปสรกัลยา เห็นน้องพระจักราฤทธิรอน
สังหารนนยุพักตร์อสุรี สุดสิ้นชีวีด้วยแสงศร
ต่างองค์ปรีดาสถาวร เผยบัญชรรัตน์ชัชวาล
เยี่ยมพักตร์สำรวลสรวลสันต์ ตบหัตถ์สนั่นฉัดฉาน
บ้างโปรยทิพมาศสุมามาลย์ ข้าวตอกแก้วสุรกานต์ลงมา
บ้างประโคมดุริยางค์ดีดสี เอิกเกริกอึงมี่ทั้งเวหา
อวยชัยให้พรพระอนุชา ทั่วทุกนางฟ้าเทวัญ ฯ
๏ เมื่อนั้น พระสัตรุดสุริย์วงศ์รังสรรค์
ครั้นเสร็จสังหารกุมภัณฑ์ เทวัญแซ่ซ้องสาธุการ
โปรยทิพย์บุปผามาลาช สุคนธาเกลื่อนกลาดหอมหวาน
พระหยิบชมดมเล่นสำราญ ทั้งพวกพลหาญชาญชัย
แล้วเสด็จขึ้นยังบัลลังก์รถ ให้เลิกทศโยธาทัพใหญ่
โห่สนั่นลั่นป่าพนาลัย ไปยังสุวรรณพลับพลา ฯ
๏ ครั้นถึงเกยแก้วอลงกรณ์ บทจรลงจากรัถา
มาเฝ้าสมเด็จพระพี่ยา ทั้งเสนาวานรพร้อมกัน ฯ
๏ กราบลงแทบเบื้องบาทบงสุ์ พระเชษฐาสุริย์วงศ์รังสรรค์
ทูลความตามได้โรมรัน จนกุมภัณฑ์สุดสิ้นชีวี ฯ
๏ เมื่อนั้น พระพรตทรงสวัสดิ์รัศมี
แจ้งว่ามีชัยแก่ไพรี ยินดีด้วยสมอารมณ์คิด
พักตร์ผ่องเพียงดวงจันทรา จึ่งมีบัญชาประกาศิต
เจ้าผู้ร่วมวงศ์ร่วมชีวิต ทรงศักดาฤทธิ์ชัยชาญ
ล้างหมู่อริราชไพริน สุดสิ้นชีวังสังขาร
มิเสียทีที่องค์พระอวตาร บรรหารตรัสใช้ให้เรามา
ปราบหมู่อสุราอาธรรม์ ที่มันทุจริตริษยา
ว่าแล้วเสด็จยาตรา เข้าในพลับพลารูจี ฯ
๏ บัดนั้น ฝ่ายกองคอยเหตุยักษี
แอบอยู่แทบชายพนาลี เห็นอสุรีนนยุพักตร์
รณรงค์สุดสิ้นชีวิต ด้วยฤทธิแสงศรปรปักษ์
มีความตกใจเป็นพ้นนัก สองยักษ์เร่งรีบเข้าพารา ฯ
๏ ครั้นถึงนบนิ้วประนมหัตถ์ ทูลท้าวจักรวรรดิยักษา
องค์พระโอรสผู้ศักดา ยกพวกโยธาไปรอนราญ
ต่อกรมนุษย์ปัจจามิตร สุดสิ้นชีวิตสังขาร
ทูลแถลงแจ้งเหตุทุกประการ โดยวิตถารตามซึ่งได้ต่อตี ฯ
๏ เมื่อนั้น ท้าวจักรวรรดิยักษี
แจ้งว่าโอรสร่วมชีวี ไพรีฆ่าเสียมรณา
ตกใจดั่งสายสุนีบาต มาฟอนฟาดเศียรเกล้ายักษา
ไม่เป็นสติวิญญาณ์ ก็โศกาครวญครํ่ารํ่าไร ฯ
๏ โอ้นนยุพักตร์เจ้าพ่อเอ๋ย ทรามเชยยอดรักไม่หาได้
เจ้าเกิดมาตั้งแต่จำเริญวัย นับได้ชันษาสิบสี่ปี
อันไตรเพทเวทมนต์ศรสาตร์ สำหรับราชสุริย์วงศ์เรืองศรี
เรียนรู้เชี่ยวชาญชำนาญดี หวังจะปราบทั้งตรีโลกา
อุตส่าห์ไปตั้งพิธีกรรม์ ยังยอดมารันต์ภูผา
จะขอเทพอาวุธอันศักดา องค์พระอิศราผู้ทรงญาณ
กลับมาแจ้งว่าปัจจามิตร มาตั้งประชิดหักหาญ
โกรธายกพลออกรอนราญ จะรักษาราชฐานมลิวัน
ควรหรือกลับแพ้ไพริน จนสุดสิ้นชีวาอาสัญ
ดั่งหนึ่งใช่ชายชาญฉกรรจ์ อันทรงมหันตศักดา
ถึงเชษฐาทั้งสองหาบุญไม่ เขาก็ได้ความสุขมาหนักหนา
แต่ตัวเจ้าผู้เป็นอนุชา อนิจจาอาภัพพันทวี
มิได้ชมสมบัติพัสถาน อันโอฬารด้วยอนงค์สาวศรี
รํ่าพลางทางทรงโศกี ดั่งหนึ่งชีวีจะบรรลัย ฯ
๏ แล้วให้คิดแค้นแน่นจิต ดั่งปืนพิษติดทรวงหาหลุดไม่
จึ่งสั่งเสนาผู้ร่วมใจ ให้จัดพหลโยธา ฯ
๏ บัดนั้น สุพินสันผู้มียศถา
รับสั่งพระองค์ทรงศักดา ชุลีลาออกจากพระโรงคัล ฯ
๏ เกณฑ์เป็นจตุรงค์พยุหบาตร เลือกล้วนองอาจแข็งขัน
กองหนึ่งพื้นถือเกาทัณฑ์ ใส่เสื้อดวงสุวรรณพื้นแดง
หมู่หนึ่งใส่เสื้อเขียวขาบ เหน็บกริชถือดาบกวัดแกว่ง
หมู่หนึ่งมือถือทวนแทง ใส่เสื้อเครือแย่งพื้นดำ
หมู่หนึ่งใส่เสื้อสีหมอก ขัดกระบี่ถือหอกปลอกครํ่า
หมู่หนึ่งเสื้อสีดอกคำ ถือง้าวร่ายรำกรีดกราย
ขุนช้างขี่ช้างซับมัน กุมขอหยัดยันเฉิดฉาย
ขุนม้าขี่ม้าลำพองกาย ถือหอกซัดหมายปัจจามิตร
ขุนรถขี่รถอลงกรณ์ กุมศรลูกดื่มโลหิต
ต่างตนประกวดอวดฤทธิ์ ตั้งไปตามทิศยาตรา ฯ
๏ เมื่อนั้น ท้าวจักรวรรดิยักษา
ราตรีเข้าที่ไสยา กรก่ายพักตราคะนึงไป
ถึงโอรสทั้งสามผู้ยอดรัก พญายักษ์โศกสร้อยละห้อยไห้
แสนเทวษสะท้อนถอนใจ อาลัยเพิ่มพ้นพันทวี
แล้วตรึกไปถึงพวกปัจจามิตร คั่งแค้นแน่นจิตยักษี
ให้คลั่งคลุ้มรุมร้อนดั่งอัคคี มาจุดจี่ในดวงวิญญาณ์
แต่ผุดลุกผุดนั่งไม่นอนหลับ กลิ้งกลับสับส่ายซ้ายขวา
จนดาวเดือนเลื่อนลับเมฆา แสงทองส่องฟ้าพรายพรรณ ฯ
๏ รื้อพิโรธโกรธกริ้วสองมนุษย์ ไม่ยั้งหยุดคิดถึงชีวาสัญ
เสด็จจากแท่นแก้วแกมสุวรรณ จรจรัลไปสรงชลธาร ฯ
๏ ชำระสระสนานสำราญองค์ วารินกลิ่นส่งหอมหวาน
ทรงสุคนธ์ปนปรุงสุมามาลย์ เสาวรสซาบซ่านอินทรีย์
สนับเพลาเชิงงอนช่องกระจก ภูษายกแย่งรูปราชสีห์
ชายไหวชายแครงเครือมณี เกราะเกล็ดนาคีประดับพลอย
ตาบทิศทับทรวงสังวาลวัลย์ รัดองค์แก้วกุดั่นเฟื่องห้อย
ทองกรพาหุรัดจำหลักลอย ธำมรงค์เพชรพลอยอลงการ์
สี่เศียรนั้นทรงมงกุฎแก้ว กรรเจียกจรวาวแววซ้ายขวา
แปดหัตถ์จับเทพสาตรา เสด็จมาขึ้นรถสุพรรณพราย ฯ
๏ รถเอยรถทรง กำกงสุรกานต์ฉานฉาย
แอกงอนเนาวรัตน์จำรัสราย บัลลังก์แก้วลายอลงการ
ครุฑสิงห์พริ้งภาพกาบกระหนก บุษบกบันดวงมุกดาหาร
เทียมด้วยราชสีห์ลำพองพาล โลทันขับทะยานดั่งลมพัด
เครื่องสูงชุมสายรายริ้ว ธงชายปลายปลิวโบกสะบัด
ปี่กลองก้องดงพงพนัส โยธาเยียดยัดมรคา
เสียงพหลโห่เร้าเอาฤกษ์ เอิกเกริกครื้นครั่นสนั่นป่า
บดคลุ้มชอุ่มเมฆา รีบเร่งรัถาดำเนินไป ฯ
๏ ครั้นถึงให้หยุดจตุรงค์ ตั้งลงเป็นกระบวนพยุห์ใหญ่
ในที่สมรภูมิชัย มั่นไว้คอยท่าจะราวี ฯ
๏ เมื่อนั้น พระพรตทรงสวัสดิ์รัศมี
เสด็จออกหมู่มุขมนตรี ยังที่สุวรรณพลับพลา
ปรึกษารณรงค์ราชกิจ ซึ่งจะล้างพวกผิดริษยา
ในกรุงมลิวันพารา อันเป็นเสี้ยนโลกาสุธาธาร
กับหมู่ท้าวพญาพานรินทร์ พร้อมสิ้นทุกหน้าทวยหาญ
พอได้ยินเสียงพวกพลมาร โห่สะท้านสะเทือนธาตรี ฯ
๏ จึ่งมีพระราชบัญชา ถามพญาพิเภกยักษี
อันทัพซึ่งยกมาวันนี้ จะเป็นอสุรีตนใด ฯ
๏ บัดนั้น พิเภกผู้มีอัชฌาสัย
รับสั่งแล้วจับยามไป ก็แจ้งในสังเกตอสุรา ฯ
๏ จึ่งน้อมเกล้าประณตบทบงสุ์ ทูลองค์บรมนาถา
อันทัพซึ่งยกออกมา คือเจ้าพารามลิวัน ฯ
๏ เมื่อนั้น พระพรตสุริย์วงศ์รังสรรค์
ได้ฟังพิเภกกุมภัณฑ์ ทรงธรรม์จึ่งมีบัญชาการ
ดูก่อนพญาไวยวงศา เร่งจัดโยธาทวยหาญ
ตัวเราจะยกไปรอนราญ ผลาญท้าวจักรวรรดิอสุรี ฯ
๏ บัดนั้น พญาสุครีพกระบี่ศรี
รับสั่งพระองค์ทรงฤทธี ถวายอัญชุลีแล้วออกมา ฯ
๏ จัดหมู่โยธาวานร เลือกล้วนฤทธิรอนแกล้วกล้า
แต่ละตนล้วนวงศ์เทวา ศักดาเลิศลบภพไตร
รู้เดินนํ้าดำด้นสุธาธาร ช้อนเขาจักรวาลพระเมรุได้
เหาะลิ่วปลิวฟ้าว่องไว อึดใจหายตนทนอาวุธ
สามารถอาจหาญในการศึก คั่งคึกแน่นนันต์นับสมุทร
ต่างประกวดอวดกล้าจะต่อยุทธ์ อุตลุดอื้ออึงอลวน
บ้างถือเครื่องสรรพสาตรา กวัดแกว่งเงื้อง่ากุลาหล
ตั้งเรียบเพียบพื้นสุธาดล ทุกตนคอยเสด็จจรลี ฯ
๏ เมื่อนั้น พระพรตทรงสวัสดิ์รัศมี
กับพระอนุชาร่วมชีวี จรลีไปสรงสาคร ฯ
๏ สองกษัตริย์สนานกายา สุคนธาธารทิพย์เกสร
สนับเพลาเครือแก้วอลงกรณ์ เชิงงอนรายบุษราคัม
พระเชษฐาภูษาลายทอง พื้นตองกรองเกี้ยวเขียวขำ
พระอนุชาผ้าทรงพื้นดำ เชิงช่อลายชํ้าดวงสุวรรณ
ต่างทรงชายไหวปลายสะบัด ชายแครงนพรัตน์สลับคั่น
ฉลององค์ทรงประพาสต่างกัน ทับทรวงดวงกุดั่นทับทิมพราย
ตาบทิศสร้อยสนสังวาลแก้ว เฟื่องห้อยพลอยแววจำรัสฉาย
พาหุรัดทองกรมังกรกลาย ธำมรงค์เพชรพรายอรชร
ต่างทรงมงกุฎดอกไม้ทัด พระหัตถ์นั้นจับพระแสงศร
งามดั่งสุริยันกับจันทร ตามกันบทจรขึ้นรถ ฯ
๏ รถเอยรถทรง ดุมกงดวงแก้วมรกต
บัลลังก์บดหลั่นชั้นลด เครือขดครุฑเคียงเรียงราย
เทพนมแถวพนักจำหลักรอบ กาบประกับแก้วประกอบบัวหงาย
กระจกแววกระจังวามอร่ามพราย บุษบกบันระบายกระหนกงอน
เทียมสินธพสี่อาชาชาติ เผ่นผงกผกผงาดดั่งไกรสร
พระอนุชานั่งประณตประนมกร เพียงจันทรแจ่มเทียมสุริยัน
ขุนรถขับเร่งดำรงราช รีบผาดเร็วเพียงจักรผัน
เครื่องสูงครบสิ่งพรายพรรณ แถวฉัตรถัดชั้นธงชัย
เสียงฆ้องซ้องขานประสานกลอง หลากกันลั่นก้องแผ่นดินไหว
ทหารเร้าโห่ร้องสนั่นไพร รีบไปโดยพยุหยาตรา ฯ
๏ เมื่อนั้น ท้าวจักรวรรดิยักษา
ยืนรถอยู่กลางโยธา อสุราเหลือบเล็งเพ่งพิศ
เห็นมนุษย์ยกพวกพลขันธ์ วานรแน่นนันต์อกนิษฐ์
โกรธาดั่งหนึ่งไฟพิษ จึ่งมีประกาศิตสั่งไป
เหวยเหวยมหาเสนามาร เร่งพลทวยหาญน้อยใหญ่
เข้าหักทัพมนุษย์วานรไพร อย่าให้ทันตั้งได้ด้วยศักดา ฯ
๏ บัดนั้น จึ่งนายทหารทัพหน้า
รับสั่งแล้ววิ่งออกมา ขับพวกโยธาเข้าราญรอน ฯ
๏ พลช้างไสช้างเข้าโจมแทง พลรถยิงแย้งธนูศร
พลม้าพุ่งซัดโตมร พลเท้าฟันฟอนวุ่นไป ฯ
๏ บัดนั้น โยธาวานรน้อยใหญ่
แยกกองออกรับชิงชัย นายไพร่หนุนเนื่องกันเข้ามา
พลลิงพลยักษ์สับสน ต่างตนต่างหักที่กล้า
คลุกคลีตีกันเป็นโกลา อสุราแตกตายไม่สมประดี ฯ
๏ บัดนั้น มหาเมฆมหากาลยักษี
นนทยักษ์จักรสูรอสุรี เห็นวานรไล่ตีพลมาร
บ้างตายบ้างแตกลงมา สี่นายโกรธาสำแดงหาญ
ต่างตนโลดโผนโจนทะยาน ออกไล่รอนราญกระบี่ไพร
หวดซ้ายป่ายขวาอุตลุด จะรอรั้งยั้งหยุดก็หาไม่
วานรแตกย่นร้นไป ด้วยฤทธิไกรกุมภัณฑ์ ฯ
๏ บัดนั้น สี่ทหารพระนารายณ์รังสรรค์
เห็นสี่ยักษ์ไล่รุกบุกบัน โกรธาขบฟันทะยานมา
นิลพัทเข้ารับมหาเมฆ นิลเอกรับนนทยักษา
อันนิลนนท์ผู้ศักดา เข้ารับหน้าจักรอสูรอสุรี
โอรสวายุบุตรชัยชาญ เข้ารับมหากาลยักษี
กลอกกลับจับกันเป็นโกลี ถ้อยทีไม่ลดงดกร ฯ
๏ บัดนั้น ทั้งสี่ขุนมารชาญสมร
ต่างตนกวัดแกว่งคทาธร เข้าไล่ราญรอนบุกบัน
กลอกกลับจับกันวุ่นไป ว่องไวรวดเร็วดั่งจักรผัน
รวบรัดฟัดชิงอาวุธกัน ต่างตีต่างฟันเป็นโกลา ฯ
๏ บัดนั้น นิลนนท์นิลพัทแกล้วกล้า
นิลเอกอสุรผัดผู้ศักดา โถมถารับสี่ขุนมาร
รวบได้บาทาทั้งสี่ตน ด้วยกำลังฤทธิรณกล้าหาญ
ฟาดลงกับพื้นสุธาธาร ก็วายปราณทั้งสี่อสุรี ฯ
๏ แล้วฉีกแขนขาโยนไป ยังหน้ารถชัยยักษี
บรรดาวานรโยธี โห่มี่อื้ออึงเป็นโกลา
อสุรผัดตบมือร้องเย้ย ว่าเหวยจักรวรรดิยักษา
อวดหาญมาต่อฤทธา ด้วยน้องพระจักราเรืองชัย
ทั้งสามลูกชายก็วายปราณ พลมารตายยับไม่นับได้
ตัวกูผู้เรืองฤทธิไกร รู้จักหรือไม่อสุรี
ไอ้ไพนาสุริย์วงศ์ไปไหนเล่า จึ่งไม่เอามาชิงชัยศรี
หรือจะหวงมันไว้ให้บุตรี อันรักร่วมชีวีของกุมภัณฑ์ ฯ
๏ เมื่อนั้น ท้าวจักรวรรดิรังสรรค์
ได้ฟังกริ้วโกรธดั่งเพลิงกัลป์ แผดเสียงสนั่นเกรียงไกร
เหม่เหม่ลูกไอ้เดียรัจฉาน วาจาสามานย์หยาบใหญ่
จะแหวะปากตัดหัวเสียบไว้ ให้สาใจมึงอหังการ์
ว่าแล้วเข่นเขี้ยวกระทืบบาท ให้โลทันขับราชรถา
แปดกรกวัดแกว่งสาตรา เข้าไล่เข่นฆ่าราวี ฯ
๏ เมื่อนั้น พระพรตทรงสวัสดิ์รัศมี
เห็นจักรวรรดิไล่รุกคลุกคลี ภูมีขับรถออกรอนราญ
อันรถต่อรถกระทบกัน เปรี้ยงเปรี้ยงเสียงสนั่นฉาดฉาน
หมู่กระบี่ไล่ตีพลมาร บรรลัยลาญเกลื่อนกลาดดาษดา ฯ
๏ เมื่อนั้น ท้าวจักรวรรดิยักษา
ชักศรพาดสายด้วยโกรธา อสุราน้าวหน่วงแล้วแผลงไป ฯ
๏ ต้องเกราะเพชรซึ่งพระพรตทรง จะตลอดถึงองค์ก็หาไม่
ศรแสงสำแดงฤทธิไกร ไปไล่สังหารวานร ฯ
๏ เมื่อนั้น น้องพระอวตารชาญสมร
ชักอัคนิวาตฤทธิรอน ภูธรแผลงไปด้วยศักดา ฯ
๏ สำเนียงดั่งเสียงฟ้าฟาด เป็นศรเกลื่อนกลาดเวหา
ตกต้องจักรวรรดิอสุรา ติดเต็มตรึงตราทั้งอินทรีย์ ฯ
๏ เมื่อนั้น องค์ท้าวแปดกรยักษี
ต้องศรปิ้มสิ้นชีวี อสุรีร่ายเวทอันเรืองชัย ฯ
๏ เป่าลงศรหลุดออกจากกาย บาดแผลจะระคายก็หาไม่
จึ่งจับจักรแก้วเกรียงไกร ขว้างไปด้วยกำลังขุนมาร ฯ
๏ จักรนั้นบันดาลเป็นพันดวง โชติช่วงร้อนแรงแสงฉาน
เวียนรอบรถแก้วสุรกานต์ เสียงสะเทือนสะท้านโลกา ฯ
๏ เมื่อนั้น พระพรตสุริย์วงศ์นาถา
จึ่งชักพลายวาตอันศักดา พาดสายเงื้อง่าแล้วแผลงไป ฯ
๏ ศรชัยไล่ล้างจักรกรด ละเอียดหมดไม่ทานกำลังได้
ต้องเจ้ามลิวันกรุงไกร ล้มบนรถชัยอลงการ ฯ
๏ เมื่อนั้น ท้าวจักรวรรดิใจหาญ
ต้องศรเจ็บเพียงบรรลัยลาญ ขุนมารอ่านเวทอันเพริศพราย ฯ
๏ ครั้นถ้วนคำรบก็เป่าลง ที่เจ็บปวดทั้งองค์นั้นเสื่อมหาย
ศรนั้นหลุดออกจากกาย พอบ่ายชายแสงอโณทัย
มิได้กลับเข้ารอนราญ ให้เลิกพลมารน้อยใหญ่
รีบมาตามมรคาลัย คืนเข้าพิชัยธานี ฯ
๏ เมื่อนั้น พระพรตทรงสวัสดิ์รัศมี
เห็นจักรวรรดิอสุรี กลับไปธานีมลิวัน
จึ่งให้เลิกพลนิกร เสนาวานรทัพขัน
รีบเร่งมาด้วยแสงจันทร์ คืนเข้าสุวรรณพลับพลา ฯ
๏ เมื่อนั้น ฝ่ายท้าวจักรวรรดิยักษา
ราตรีเข้าที่ไสยา กรก่ายพักตราคะนึงคิด
มนุษย์พี่น้องนี้สามารถ รณรงค์องอาจด้วยศรสิทธิ์
ทั้งทหารของมันก็มีฤทธิ์ ใช้ได้ดั่งจิตทุกตน
ลูกกูยกออกไปโรมรัน มีชัยแก่มันถึงสองหน
ควรหรือยังว่าไม่วายชนม์ กลับมาประจญประจัญตี
ฆ่าสุริยาภพบรรลัยจักร นนยุพักตร์ตายสิ้นทั้งสามศรี
ตัวกูก็ยกออกราวี ถึงสองครั้งไม่มีชัยมัน
เสียหมู่ม้ารถคชสาร ทวยหาญฤทธิแรงแข็งขัน
นับด้วยสมุทรอเนกนันต์ เพราะพิเภกอาธรรม์มันเป็นตา
ทั้งตัวก็ต้องศรสิทธิ์ ปิ้มสิ้นชีวิตสังขาร์
ก็ไม่สู้เจ็บช้ำวิญญาณ์ เหมือนวาจาไอ้ลูกลิงไพร
ไฉนจะได้ใครเป็นคู่คิด ล้างเหล่าปัจจามิตรเสียได้
แต่ผุดลุกผุดนั่งคลั่งใจ จนปัจจุสมัยเวลากาล ฯ
๏ จึ่งคิดได้ว่าองค์พระสหาย เพื่อนตายร่วมชีพสังขาร
ทรงนามชื่อท้าวไวยตาล ผ่านกรุงกุรุราชพารา
มีเทพสาตราวุธ ฤทธิรุทรปราบได้ทุกทิศา
มาตรแม้นชี้ใครก็มรณา จะให้เชิญมายังธานี
ช่วยคิดการสังหารสองไพริน ให้สุดสิ้นพวกพลกระบี่ศรี
ทั้งไอ้พิเภกอสุรี ที่มันอิจฉาสาธารณ์
คิดแล้วสระสรงทรงเครื่อง อร่ามเรืองด้วยมุกดาหาร
เสด็จจากห้องแก้วอลงการ พญามารออกท้องพระโรงคัล ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
ปโรหิตมาตยาพร้อมกัน กุมภัณฑ์มีราชวาที
อาลักษณ์จงแต่งราชสาร แจ้งการซึ่งชิงชัยศรี
ไปยังกุรุราชธานี เชิญสหายร่วมชีวีกูมา ฯ
๏ บัดนั้น อาลักษณ์ผู้มียศถา
รับสั่งพระองค์ทรงศักดา แล้วแต่งสาราอันสุนทร
จารึกลงแผ่นสุพรรณบัฏ ใส่กล่องเนาวรัตน์ประภัสสร
ส่งให้เสนาผู้ฤทธิรอน โดยดั่งภูธรบัญชาการ ฯ
๏ บัดนั้น สุพินสันผู้ปรีชาหาญ
รับราชสาราพญามาร ชุลีลาแล้วคลานออกมา ฯ
๏ ทำอำนาจผาดแผลงสำแดงฤทธิ์ เสียงสนั่นครรชิตทุกทิศา
ชำแรกแทรกพื้นพระสุธา ไปพารากุรุราชกรุงไกร ฯ
๏ ครั้นถึงจึ่งแจ้งราชการ แก่เสนามารผู้ใหญ่
ตามข้อซึ่งรับสั่งใช้ แล้วส่งสารให้ทันที ฯ
๏ บัดนั้น เสนาบาดาลบุรีศรี
รับสารเร่งรีบจรลี พากันไปที่พระโรงคัล ฯ
๏ จึ่งน้อมเกล้าประณตบทบาท พระผู้ปิ่นกุรุราชไอศวรรย์
ทูลว่าพระสหายร่วมชีวัน ให้สุพินสันถือสารมา
ยังเบื้องบาทบงสุ์พระทรงฤทธิ์ ด้วยเกิดปัจจามิตรเคี่ยวฆ่า
ทูลแล้วก็อ่านสารา ถวายองค์พญาอสุรี ฯ
๏ ราชสารพระผู้ผ่านนคเรศ มงกุฎเกศมลิวันบุรีศรี
มายังพระสหายร่วมชีวี โดยทางไมตรีสถาวร
ด้วยบัดนี้มีสองมนุษย์ ชื่อพระพรตพระสัตรุดชาญสมร
หน่อท้าวทศรถฤทธิรอน ซึ่งผ่านนครอยุธยา
คุมพลกระบินทร์วานรินทร์ราช ฮึกหาญองอาจแกล้วกล้า
หักด่านสองชั้นเข้ามา ตั้งอยู่มยุราคีรี
อันสุริยาภพบรรลัยจักร นนยุพักตร์โอรสทั้งสามศรี
ออกต่อยุทธ์สุดสิ้นชีวี ด้วยมือไพรีอันเกรียงไกร
บัดนี้ไม่มีที่เห็น ใครจะช่วยดับเข็ญแผ่นดินได้
ผู้เดียวขัดสนจนใจ ดั่งว่ายอยู่ในทะเลลึก
ขอเชิญพระสหายผู้ปรีชาญ มาคิดการเข่นฆ่าข้าศึก
ให้สิ้นพวกพาลที่หาญฮึก จารึกเกียรติไว้ในโลกา ฯ
๏ เมื่อนั้น ท้าวไวยตาลยักษา
ได้แจ้งแห่งราชสารา โกรธาขบเขี้ยวเคี้ยวฟัน
กระทืบบาทผาดแผดสุรเสียง สำเนียงดั่งหนึ่งฟ้าลั่น
เหม่เหม่มนุษย์เท่าแมงวัน มาดูหมิ่นกันถึงเพียงนี้
องอาจพิฆาตพระโอรส วอดวายตายหมดทั้งสามศรี
ไม่เกรงกูผู้วงศ์อสุรี ฤทธีเลิศลบภพไตร
ว่าแล้วมีราชบรรหาร สั่งเสนามารผู้ใหญ่
จงจัดพหลพลไกร กูจะไปมลิวันพารา ฯ
๏ บัดนั้น ภัทรจักรเสนียักษา
รับสั่งพระองค์ทรงศักดา ชุลีลาออกจากพระโรงคัล ฯ
๏ เกณฑ์พลล้วนพวกอาจอง เป็นกระบวนจตุรงค์ทัพขัน
พลช้างพื้นช้างชาญฉกรรจ์ บ้าบิ่นบ่มมันกระหึ่มฮึก
พลม้าพื้นม้าพลาหก เผ่นผกลำพองคะนองศึก
เหล่ารถหุ้มเหล็กพันลึก คั่งคึกรายเรียบระเบียบงอน
พลเท้าพื้นเหล่าตัวหาญ เคยการรณรงค์มาแต่ก่อน
บ้างถือหอกง้าวโตมร ธนูศรกำซาบปืนไฟ
ต่างประกวดอวดแรงสำแดงฤทธิ์ เสียงสนั่นครรชิตแผ่นดินไหว
ตั้งระเบียบเพียบหน้าพระลานชัย นายไพร่พร้อมเสร็จดั่งบัญชา ฯ
๏ เมื่อนั้น ท้าวไวยตาลยักษา
ครั้นรุ่งสางสว่างเวลา เสด็จมาโสรจสรงชลธาร ฯ
๏ ชำระสนานสำอางองค์ ทรงสุคนธ์กลิ่นส่งหอมหวาน
สนับเพลาเครือมาศดวงประพาฬ ภูษาก้านกระหนกงอนงาม
ชายแครงชายไหวรายบุษย์ ฉลององค์พื้นผุดทองอร่าม
ทับทรวงตาบแก้วแวววาม สังวาลสามสายรายพลอย
ทองกรพาหุรัดค่าเมือง ธำมรงค์เพชรเรืองดั่งหิ่งห้อย
มงกุฎแก้วรุ้งร่วงดวงลอย ดอกไม้ทัดช่อช้อยประดับกรรณ
พระหัตถ์ทรงจับกระบองตาล จักรแก้วสุรกานต์ฉายฉัน
สง่างามดั่งองค์เวสสุวัณ จรจรัลมาขึ้นพิชัยรถ ฯ
๏ รถเอยรถทรง กำกงล้วนแล้วด้วยมรกต
เรือนแปรกแอกงอนอ่อนชด ชั้นลดบัลลังก์กระจังราย
ประดับด้วยเทพนมประนมนิ้ว ครุฑจับนาคหิ้วเฉิดฉาย
บุษบกบันแววด้วยแก้วลาย งามคล้ายวิมานพรหมินทร์
เทียมด้วยคชสีห์สี่พัน โลทันมือถือธนูศิลป์
สำทับขับเร็วดั่งหงส์บิน เครื่องสูงครบสิ้นรายเรียง
ปี่ฆ้องกลองประโคมโครมครึก กงลั่นพันลึกสนั่นเสียง
จตุรงค์สี่หมู่เป็นคู่เคียง สำเนียงโห่ร้องโกลา
รีบเร่งม้ารถคชพล เกลื่อนกล่นตามซ้ายฝ่ายขวา
ชำแรกแทรกพื้นพสุธา ตรงไปพารามลิวัน ฯ
๏ ครั้นถึงให้หยุดพลหาญ หน้าพระลานนิเวศน์เขตขัณฑ์
เสด็จจากรถแก้วแพรวพรรณ จรจรัลขึ้นพระโรงรูจี ฯ
๏ เมื่อนั้น ท้าวจักรวรรดิยักษี
ครั้นเห็นพระสหายก็ยินดี จรลีมารับอสุรา
ร้องเชิญด้วยคำอันสุนทร จูงกรไวยตาลยักษา
ขึ้นนั่งร่วมอาสน์อลงการ์ พญามารคำรพต่อกัน ฯ
๏ เมื่อนั้น ท้าวไวยตาลรังสรรค์
นั่งใกล้สหายร่วมชีวัน กุมภัณฑ์จึ่งตรัสถามไป
ปัจจามิตรมาติดนคเรศ จะบอกเหตุให้แจ้งก็หาไม่
จนลูกรักทั้งสามบรรลัย เออไฉนมาเป็นดั่งนี้
คิดคิดน่าน้อยใจนัก ดั่งใช่วงศ์ยักษ์อันเรืองศรี
มาตรแม้นว่าบอกแต่เดิมที ไพรีหรือจะได้อหังการ์ ฯ
๏ เมื่อนั้น ท้าวจักรวรรดิยักษา
ฟังพระสหายจำนรรจา ชลนาคลอเนตรแล้วตอบไป
อันซึ่งมิได้ไปบอกขาน หมายการหาถึงเพียงนี้ไม่
ต่อเคี่ยวขับสัประยุทธ์ชิงชัย โอรสบรรลัยด้วยไพรี
จึ่งฉุกใจให้ไปเชิญมา หวังว่าจะพึ่งบทศรี
ช่วยแก้แค้นแทนมันให้ถึงที ด้วยปรีชาความคิดสหายรัก ฯ
๏ เมื่อนั้น ท้าวไวยตาลทรงจักร
ได้ฟังคำท้าวสี่พักตร์ พญายักษ์จึ่งตอบวาจา
ทำไมกับศึกสองมนุษย์ ซึ่งอวดฤทธิรุทรว่าแกล้วกล้า
ตัวมันจะเป็นกระไรมา ไว้นักงานข้าจะราวี ฯ
๏ เมื่อนั้น ท้าวจักรวรรดิยักษี
ได้ฟังพระสหายพาที ดั่งวารีทิพย์มาโซมกาย
แปดหัตถ์ตบหัตถ์เสียงสนั่น สี่พักตร์เพียงจันทร์จำรัสฉาย
สี่โอษฐ์สรวลยิ้มพริ้มพราย กอดสหายเข้าแล้วก็บัญชา
ครั้งนี้มนุษย์ที่ฮึกฮัก กับไอ้ทรลักษณ์ลิงป่า
มันจะสิ้นชีพชีวา ด้วยศักดาเดชไม่เหลือไป
ว่าแล้วจึ่งมีบรรหาร สั่งเสนามารผู้ใหญ่
จงบอกวิเสทนอกใน ให้แต่งโภชนาสาลี
กับเมรัยชัยบานมาถวาย องค์พระสหายเรืองศรี
เลี้ยงทั้งรี้พลโยธี อันมาแต่ธานีบาดาล ฯ
๏ บัดนั้น สุพินสันผู้ปรีชาหาญ
ก้มเกล้ารับราชโองการ ชุลีลาแล้วคลานออกมา ฯ
๏ จึ่งสั่งนายเวรให้หมายบอก วิเสทในนอกซ้ายขวา
ตามมีพระราชบัญชา ขององค์พญาอสุรี ฯ
๏ บัดนั้น ฝ่ายนางวิเสทสาวศรี
แจ้งหมายจ่ายของเป็นโกลี มาทำตามที่พนักงาน
บ้างคั่วแกงพะแนงทอดมัน ครบครันสำเร็จทั้งคาวหวาน
รีบรัดจัดใส่โต๊ะพาน เทียบทานแต่ล้วนโอชา ฯ
๏ บัดนั้น ฝ่ายนางพระกำนัลซ้ายขวา
แน่งน้อยเสาวภาคย์จำเริญตา ล้วนทรงลักขณาวิลาวัณย์
บ้างแต่งตัวประกวดอวดโฉม ประโลมรักน่าชมภิรมย์ขวัญ
หวีหัวกันไรใส่นํ้ามัน ผัดพักตร์เพียงจันทร์ไม่ราคี
ยกเครื่องเนื่องตามบทจร มารยาทงามงอนทุกสาวศรี
ขึ้นยังปราสาทรูจี ถวายองค์อสุรีผู้ศักดา ฯ
๏ เมื่อนั้น ท้าวจักรวรรดิยักษา
จึ่งเชิญพระสหายร่วมชีวา เสวยโภชนาเมรัย ฯ
๏ บัดนั้น ฝ่ายนางพระกำนัลน้อยใหญ่
ทรงโฉมเลิศลักษณ์อำไพ เข้ามาหมอบใช้อยู่งาน
ลางนางก็รินสุรา ใส่จอกรัตนามุกดาหาร
ถวายสององค์พญามาร กรานเกล้าโบกปัดพัดวี ฯ
๏ ฝ่ายนางบำเรอก็ครวญขับ ร้องรับฉ่ำเฉื่อยเรื่อยรี่
โหยหวนโอดพันไปในที จับปี่สีซอนี่นัน
รำมะนาท้าทับสลับเสียง สำเนียงดั่งหนึ่งเพลงสวรรค์
ฉิ่งกรับขับขานประสานกัน เสนาะสนั่นเป็นที่ภิรมยา ฯ
๏ ฝ่ายนางระบำก็กรายกร ฟายฟ้อนร่ายรำทำท่า
แทรกเปลี่ยนหน่วงเวียนไปมา เคล้าคลอต่อหน้าพระยายักษ์
แล้วรำร่อนอ้อนแอ้นกรีดกราย ย้ายเป็นนารายณ์ขว้างจักร
ชม้ายชายเนตรนงลักษณ์ ใส่จริตค้อนควักเป็นที
แล้วยกบาทนาดหัตถ์พร้อมกัน ผินผันเมียงม่ายชายหนี
งามเพียงนางเทพกินรี เป็นที่จำเริญนัยนา ฯ
๏ เมื่อนั้น ท้าวไวยตาลยักษา
เสวยพลางทางทอดทัศนา หมู่นางกัลยาระบำบัน
อรชรอ้อนแอ้นทุกนารี ส่งศรีเพียงอัปสรสวรรค์
ทั้งนํ้าเสียงสำเนียงโอดพัน ซาบกรรณเสนาะจับใจ
ให้เพลิดเพลินจำเริญในรสรัก พญายักษ์ครวญคิดพิสมัย
ยิ่งดูยิ่งเคลิ้มสติไป ที่ในรูปทรงกัลยา ฯ
๏ บัดนั้น ฝ่ายวิเสทนอกซ้ายขวา
เสร็จแต่งเครื่องเลี้ยงโยธา ก็หาบหามเข้ามาตามกัน ฯ
๏ ตั้งไว้ยังที่หน้าพระลาน เป็ดห่านควายปิ้งกระทิงหัน
ช้างพล่าช้างแกงช้างทอดมัน เหล้ากลั่นใส่ตุ่มเต็มไป ฯ
๏ บัดนั้น ฝ่ายพลทหารน้อยใหญ่
ซึ่งมาแต่บาดาลกรุงไกร  นายไพร่ยินดีปรีดา
เป็นหมู่หมู่เหล่าเหล่าล้อมกิน เทรินเมรัยกลั่นกล้า
ทำทีส่งเวียนกันไปมา เมาซานทุกหน้าไม่สมประดี
บ้างเต้นบ้างรำวุ่นไป คว้าไขว่วิเสทสาวศรี
บ้างว่าเสร็จศึกที่ราวี อี่แม่หม้ายเหล่านี้ไม่พ้นกัน
ที่วิเสทปากร้ายก็บ่นด่า ถือฝาชีง่าตัวสั่น
เหล่าพลเขาล้อหัวร่องัน หยิบนั่นฉวยนี่วุ่นไป
ลางพวกกินมากก็รากท้น จะเอาดีสักตนก็ไม่ได้
อื้ออึงคะนึงทั้งเวียงชัย นายไพร่เกษมเปรมปรีดิ์ ฯ
๏ เมื่อนั้น ท้าวจักรวรรดิยักษี
ครั้นเสร็จซึ่งเลี้ยงโยธี ภูมีชื่นชมภิรมยา
พอพระสุริยาอัสดง ลดลงลับเหลี่ยมภูผา
จึ่งชวนพระสหายผู้ศักดา ไสยาร่วมอาสน์เดียวกันฯ
๏ เมื่อนั้น ท้าวไวตาลรังสรรค์
ครั้นรุ่งรางสร่างแสงพระสุริยัน จึ่งสั่งเจ้ามลิวันธานี
ตัวเราจะยกโยธา แสนสุรเสนายักษี
ออกไปรณรงค์ราวี ผลาญพวกไพรีให้วายปราณ
ว่าแล้วเสด็จยุรยาตร จากอาสน์รัตนามุกดาหาร
ลงจากปราสาทชัชวาล พระยามารไปยังพลับพลาชัย ฯ
๏ ครั้นถึงจึ่งมีบัญชา สั่งมหาเสนาผู้ใหญ่
จงเตรียมพหลพลไกร กูจะไปรณรงค์ด้วยไพรีฯ
๏ บัดนั้น ภัทรจักรเสนายักษี
รับสั่งพระองค์ทรงฤทธี ถวายอัญชุลีแล้วออกมาฯ
๏ จัดกระบวนพยุหจตุรงค์ คงกองตามซ้ายฝ่ายขวา
ขุนช้างรีบผูกคชา ขุนม้าผูกม้ามโนมัย
ขุนรถเทียมรถอลงกรณ์ ธงชัยปักงอนงามไสว
ขุนพลตรวจเตรียมพลไกร ตามในบาญชีกำหนดนับ
ครบกระบวนถ้วนเกณฑ์ที่ยกมา สี่หมู่โยธาพร้อมสรรพ
ทั้งสาตราวุธสำหรับทัพ ต่างตนต่างจับครบกร
ตั้งระเบียบเรียบริ้วเป็นทิวแถว ทั้งรถแก้วขุนมารชาญสมร
โยธาเพียบพื้นดินดอน ดั่งนํ้าในสาครไหลมา ฯ
๏ เมื่อนั้น ท้าวไวยตาลยักษา
ครั้นเสร็จซึ่งจัดโยธา เสด็จมาโสรจสรงวาริน ฯ
๏ ชำระสระสนานสำราญองค์ สุคนธ์ทรงหอมฟุ้งจรุงกลิ่น
สนับเพลารายพลอยมณีนิล ภูษาลายกินรีรำ
ชายไหวชายแครงเครือขด ประดับด้วยมรกตเขียวขำ
เกราะเพชรสลับบุษราคัม ฉลององค์พื้นดำดวงลอย
ตาบทิศทับทรวงสังวาลวัลย์ รัดอกกุดั่นเฟื่องห้อย
ทองกรพาหุรัดประดับพลอย ธำมรงค์เพชรพร้อยพรายตา
ทรงมหามงกุฎกรรเจียกจร จับจักรคทาธรเงื้อง่า
เสด็จลงจากพลับพลา มาขึ้นราชรัถาอลงการ ฯ
๏ รถเอยราชรถทรง กำกงล้วนดวงมุกดาหาร
บัลลังก์ทองรองเรือนแก้วประพาฬ บุษบกแม้นวิมานอมรินทร์
ครุฑสิงห์พริ้งพรายรายเรียบ สามชั้นหลั่นระเบียบด้วยภาพสิ้น
บันระบายเครือวงเป็นหงส์บิน ทวยแก้วรูปกินรีเรียง
เทียมด้วยคชสีห์สี่พัน โลทันยืนผาดตวาดเสียง
เครื่องสูงบังแทรกเป็นคู่เคียง ฆ้องกลองสำเนียงโกลา
เสียงช้างม้าร้องก้องกึก เสียงพลโห่ฮึกฉาวฉ่า
แกว่งอาวุธพรายดั่งสายฟ้า เร่งรีบโยธาดำเนินไป ฯ
๏ ครั้นถึงซึ่งที่สนามยุทธ์ ให้หยุดจตุรงค์พยุห์ใหญ่
มั่นไว้คอยทีจะชิงชัย เต็มไปตามแนวพนาวัน ฯ
๏ เมื่อนั้น พระพรตสุริย์วงศ์รังสรรค์
ไสยาสน์เหนืออาสน์พรายพรรณ ที่ในสุวรรณพลับพลา
อันหมู่โยธีกระบี่ไพร นั่งยามตามไฟรักษา
จนล่วงปัจฉิมเวลา นํ้าฟ้าตกต้องแผ่นดิน
เสนาะเสียงเรไรจักจั่นแจ้ว สกุณีไก่แก้วก็ตื่นสิ้น
หมู่แมลงผึ้งภู่วู่บิน เชยกลิ่นเสาวรสสุมามาลย์
ดาวเดือนเลื่อนลับอากาศ ภาณุมาศจวนแจ้งแสงฉาน
เสียงประโคมแตรสังข์กังสดาล ผ่านฟ้าก็ตื่นฟื้นกาย ฯ
๏ จึ่งชำระสระสนานสำราญองค์ ทรงเครื่องเนาวรัตน์จำรัสฉาย
เสด็จจากห้องแก้วแพรวพราย กรายกรออกหมู่โยธี ฯ
๏ ลดองค์ลงเหนือบัลลังก์อาสน์ งามวิลาสดั่งท้าวโกสีย์
พอได้ยินสำเนียงอสุรี โห่มี่อื้ออึงเป็นโกลา
จึ่งถามน้องท้าวทศกัณฐ์ ใครยกพลขันธ์มาหนักหนา
จะเป็นจักรวรรดิอสุรา หรือว่าอสุราตนใด ฯ
๏ บัดนั้น พิเภกผู้มีอัชฌาสัย
รับสั่งแล้วจับยามไป ตามในฤกษ์ผาเพลาวัน
เห็นแจ้งประจักษ์ดั่งทิพเนตร ขององค์อมเรศรังสรรค์
จึ่งทูลน้องพระองค์ทรงสุบรรณ อันทัพขันที่ยกมาวันนี้
มิใช่จักรวรรดิขุนมาร คือท้าวไวยตาลยักษี
เพื่อนอยู่ใต้พื้นปถพี ผ่านบุรีกุรุราชพารา
เป็นสหายของเจ้ามลิวัน รักกันซื่อสัตย์หนักหนา
ตัวมันนั้นมีศักดา ด้วยจักรรัตนาคทาธร ฯ
๏ เมื่อนั้น พระพรตสุริย์วงศ์ทรงศร
ได้ฟังน้องท้าวยี่สิบกร ภูธรจึ่งมีบัญชาการ
ดูก่อนพญาไวยวงศา จงจัดโยธาทวยหาญ
เราจะยกออกไปรอนราญ ผลาญหมู่อริราชไพรี ฯ
๏ บัดนั้น พญาสุครีพกระบี่ศรี
รับสั่งพระองค์ทรงฤทธี ถวายอัญชุลีแล้วออกมา ฯ
๏ จัดเป็นพยุหกาตัวหาญ ลูกพระกาลเป็นเศียรปักษา
เกยูรมายูรเป็นสองตา ปากบนปิงคลาวานร
ปากล่างขุนนิลปานัน คอนั้นมาลุนทเกสร
ปีกขวาองคตฤทธิรอน ปีกซ้ายวานรชมพูพาน
เท้าซ้ายกระบี่โคมุท เท้าขวาไวยบุตรใจหาญ
กองหลวงเป็นตัวกากาล หางคือหนุมานฤทธิรณ
อันยักษาวานรทั้งหลาย รายกันสลับเป็นเล็บขน
ล้วนถืออาวุธทุกตน ร่านรนลำพองคะนองฮึก
นายไพร่ล้วนมีศักดา แกล้วกล้าห้าวหาญทะยานศึก
ฤทธิแรงแข็งขันพันลึก คั่งคึกเพียบพื้นธาตรี ฯ
๏ เมื่อนั้น พระพรตทรงสวัสดิ์รัศมี
จึ่งชวนพระอนุชาร่วมชีวี จรลีมาสรงชลธาร ฯ
๏ น้ำทิพย์โปรยปรายดั่งสายฝน จากฝักโกมลหอมหวาน
ทรงสุคนธ์ปนปรุงสุมามาลย์ สนับเพลาแก้วก้านเชิงงอน
ภูษาต่างสีม่วงตอง เกี้ยวกรองเป็นรูปไกรสร
ชายแครงเครือหงส์อลงกรณ์ ชายไหวอรชรทับทิมพราย
ฉลององค์ทรงประพาสพระกรน้อย สอดสร้อยสังวาลสามสาย
ตาบทิศทับทรวงจำหลักลาย ทองกรมังกรกลายพาหุรัด
ธำมรงค์เพชรเหลืองเรืองอร่าม แวววามทั้งสิบนิ้วหัตถ์
ทรงมงกุฎแก้วดอกไม้ทัด กรรเจียกจรจำรัสด้วยโกมิน
ห้อยพวงสุวรรณมาลา ต่างทรงมหาธนูศิลป์
งามดั่งหยาดฟ้าลงมาดิน ลินลาไปขึ้นรถทรง ฯ
๏ รถเอยรถวิมาน สามงอนสูงตระหง่านงามระหง
กำรายแก้วรอบประกอบกง ดุมวงดูวามอร่ามพลอย
บัวลวดบัลลังก์กระจังรัตน์ บุษบกบันสะบัดใบโพธิ์ห้อย
สี่มุขทรงแม้นวิมานลอย แสงยอดสุกย้อยชมพูนุท
เทียมสินธพสี่มีกำลัง สีแดงแสงดั่งดอกกระมุท
เผ่นโจนโผนจรด้วยฤทธิรุทร พระสัตรุดนั่งประณตประนมกร
ขุนรถขับเร็วดั่งลมพัด ธงชายแถวฉัตรประภัสสร
แสงระยับสายระย้าจามร ฆ้องซ้อนขานเสียงสำเนียงกลอง
กงเลื่อนก้องลั่นสนั่นภพ ทหารรบโห่เร้ากึกก้อง
รีบพวกเร่งพลตามหมวดกอง โลดโผนลำพองคะนองมา ฯ
๏ เมื่อนั้น ฝ่ายท้าวไวยตาลยักษา
ยืนรถอยู่กลางโยธา อสุราเหลือบแลแปรไป
เห็นทัพกระบินทร์วานรินทร์ราช ยกมาเกลื่อนกลาดไม่นับได้
สองมนุษย์นั้นทรงรถชัย มาในท่ามกลางโยธี
งามดั่งสุริยันกับจันทร เขจรลงมาแต่ราศี
จึ่งให้ขับรถรัตน์มณี ฝ่าพลอสุรีขึ้นมา ฯ
๏ แล้วร้องว่าเหวยสองมนุษย์ เหตุใดทุจริตอิจฉา
โลภล้นเป็นพ้นคณนา ดั่งหนึ่งโจรป่าพนาวัน
คบกันแต่เหล่าไอ้พวกลิง มาปล้นชิงพิภพไอศวรรย์
ของท้าวจักรวรรดิกุมภัณฑ์ ให้ผิดซึ่งธรรม์ประเวณี
ตัวเรานี้เป็นสหาย เพื่อนตายพญายักษี
ทรงนามไวยตาลอสุรี ได้ผ่านธานีบาดาล
บรรดาอสุรภพจบทิศ ไม่มีใครต่อฤทธิ์กำลังหาญ
เรามาหวังว่าจะแจ้งการ พญามารทำผิดด้วยอันใด
ตัวจึ่งอาจองทะนงนัก จะเกรงสุริย์วงศ์ยักษ์ก็หาไม่
ฤทธาอานุภาพสักเพียงใด มิได้กลัวความมรณา ฯ
๏ เมื่อนั้น พระพรตสุริย์วงศ์นาถา
ได้ฟังจึ่งตอบวาจา เหวยเหวยพญาไวยตาล
เหตุนี้ไม่รู้หรือว่าไร จึ่งอาจใจเจรจาฮึกหาญ
อันท้าวจักรวรรดิขุนมาร ทำการทุจริตให้ผิดธรรม์
ฟังไอ้ไพนาสุริย์วงศ์ ยกพวกจตุรงค์ทัพขัน
ไปจับพิเภกกุมภัณฑ์ จำมั่นใส่ตรุตรึงไว้
ด้วยความอิจฉาองอาจ จะเกรงบาทพระนารายณ์ก็หาไม่
พระองค์ผู้ทรงฤทธิไกร จึ่งใช้เราทั้งสองอนุชา
ยกมาทำการรณรงค์ ล้างโคตรวงศ์ยักษา
เราก็ได้ให้มีสารา เข้าไปเจรจาแต่โดยดี
เพื่อนกลับหยาบช้าท้าทาย ยกพลนิกายยักษี
ออกมาหักโหมโจมตี โคตรวงศ์อสุรีจึ่งบรรลัย
เอ็งมาเจรจาฮึกหาญ จะรู้จักพระกาลก็หาไม่
เศียรเกล้าจะขาดกระเด็นไป ด้วยศรชัยของเราผู้ศักดา ฯ
๏ เมื่อนั้น ท้าวไวยตาลยักษา
ได้ฟังยิ่งกริ้วโกรธา อสุราขบเขี้ยวเคี้ยวฟัน
ชิชะเจ้าน้องนารายณ์ ไม่อายเจรจาด้วยโมหันธ์
ดีแล้วจะได้เห็นกัน กูจะหั่นให้ยับทั้งอินทรีย์
ว่าแล้วจึ่งมีบรรหาร สั่งเสนามารยักษี
จงเร่งทัพขับพลเข้าโจมตี ฆ่ามนุษย์พี่น้องให้มรณา ฯ
๏ บัดนั้น รณภพนายกองทัพหน้า
รับสั่งแล้วขับโยธา ดากันเข้าตีวานร ฯ
๏ พุ่งซัดอาวุธสับสน ต่างตนก็ยิงธนูศร
แทงด้วยเสโลโตมร ฟันฟอนอุตลุดพัลวัน ฯ
๏ บัดนั้น โยธาวานรแข็งขัน
แยกทัพออกรับกุมภัณฑ์ ขับกันหนุนเนื่องเข้ามา
บ้างตีบ้างถีบบ้างกัด จับฟัดฉีกแขนฉีกขา
พลมารตายกลาดดาษดา วานรไล่ฆ่าวุ่นไป ฯ
๏ บัดนั้น รณภพรณพาลทหารใหญ่
เห็นพลกุมภัณฑ์บรรลัย กริ้วโกรธดั่งไฟบรรลัยกาล
สองนายกวัดแกว่งคทาวุธ สำแดงฤทธิรุทรกำลังหาญ
ขบฟันโลดโผนโจนทะยาน เข้ารอนราญวานรเป็นโกลา ฯ
๏ บัดนั้น นิลพัทอสุรผัดแกล้วกล้า
เห็นสองยักษ์ไล่วานรมา โกรธาตาแดงดั่งแสงไฟ
สองนายผาดแผลงสำแดงฤทธิ์ ทศทิศกัมปนาทหวาดไหว
แกว่งตรีแกว่งกระบองว่องไว เข้าชิงชัยด้วยสองอสุรี ฯ
๏ บัดนั้น ทั้งสองทหารยักษี
รับรองป้องกันประจัญตี ด้วยสองกระบี่ผู้ชัยชาญ
รณภพโจนจับนิลพัท รณพาลอสุรผัดประลองหาญ
สี่นายติดพันประจัญบาน ต่างตนทนทานไม่ลดกัน ฯ
๏ บัดนั้น สองทหารพระนารายณ์รังสรรค์
รบชิดติดตามพัลวัน จับกันกับสองอสุรา
ตีแทงป้องปัดสับสน ต่างตนต่างหาญต่างกล้า
นิลพัทผู้เรืองฤทธา ฆ่ารณภพบรรลัย
อสุรผัดตีต้องรณพาล ล้มลงไม่ทานกำลังได้
สองนายตัดเศียรโยนไป ยังหน้ารถชัยอสุรี ฯ
๏ เมื่อนั้น ท้าวไวยตาลยักษี
เสียทหารเสียพลโยธี อสุรีกริ้วโกรธดั่งเพลิงกัลป์
กระทืบบาทเร่งราชรัถา สำเนียงดั่งฟ้าถล่มลั่น
กวัดแกว่งกระบองตาลขบฟัน เข้าไล่โรมรันวานร ฯ
๏ บัดนั้น สองทหารน้องนารายณ์ทรงศร
โลดโผนโจนไปด้วยฤทธิรอน นิลพัทจับงอนรถชัย
ฟาดลงกับพื้นพสุธา รัถาหักยับไม่ทนได้
ราชสีห์สารถีก็บรรลัย อสุรผัดเข้าไล่รอนราญ ฯ
๏ สังหารผลาญพลยักษี แตกตายไม่มีใครต่อต้าน
ครั้นมาถึงหน้าพญามาร สองทหารเยาะเย้ยไปมา ฯ
๏ เมื่อนั้น ท้าวไวยตาลยักษา
ล้มลงกับพื้นพสุธา อสุราฉวยคว้าคทาวุธ
ลุกขึ้นกวัดแกว่งสำแดงหาญ เสียงสะท้านสะเทือนอึงอุด
โกรธาถาโถมโจมยุทธ์ สัประยุทธ์สองทหารชาญฤทธิ์ ฯ
๏ เมื่อนั้น น้องพระหริรักษ์จักรกฤษณ์
เห็นอสุราปัจจามิตร รบชิดไล่รุกบุกมา
จึ่งชักพรหมาสตร์พาดสาย งามคล้ายพระนารายณ์เชษฐา
น้าวหน่วงด้วยกำลังศักดา ผ่านฟ้าก็ผาดแผลงไป ฯ
๏ เปรี้ยงเปรี้ยงดั่งเสียงสุนีบาต เป็นศรเกลื่อนกลาดไม่นับได้
ต้องเจ้าบาดาลกรุงไกร ปรุไปทั้งกายอสุรี ฯ
๏ เมื่อนั้น ท้าวไวยตาลยักษี
ต้องศรติดเต็มทั้งอินทรีย์ อัญชุลีร่ายเวทวิทยา ฯ
๏ ครั้นถ้วนสามคาบก็ลูบลง ศรหลุดจากองค์ยักษา
กวัดแกว่งจักรแก้วอันศักดา อสุราก็ขว้างไปด้วยฤทธิ์ ฯ
๏ ต้องพลโยธาพานรินทร์ ตายกลาดดาษดินอกนิษฐ์
โพยมพยับจับแสงพระอาทิตย์ มืดมิดดั่งหนึ่งโลกันต์ ฯ
๏ เมื่อนั้น พระพรตสุริย์วงศ์รังสรรค์
ไม่เห็นรังสีรวีวรรณ ให้คิดหวาดหวั่นพรั่นใจ
เอะแล้วจะเหมือนบรรลัยจักร ขุนยักษ์มัดน้องกูไปได้
ก็จับจันทวาทิตย์ศรชัย พาดสายแผลงไปด้วยศักดา ฯ
๏ ล้างซึ่งจักรแก้วแหลกลาญ สุริย์ฉานแจ่มแจ้งพระเวหา
ต้องอกไวยตาลอสุรา กระเด็นไปชายป่าพนาลี ฯ
๏ เมื่อนั้น ท้าวไวยตาลยักษี
มิได้ระคายอินทรีย์ แกว่งกระบองไล่ตีวานร ฯ
๏ บัดนั้น จึ่งลูกพระกาลชาญสมร
ฉวยชักตรีเพชรฤทธิรอน โถมเข้าต่อกรอสุรา ฯ
๏ เท้าถีบมือยุดกระบองตาล เผ่นทะยานขึ้นเหยียบเข่าขวา
กลอกกลับจับกันไปมา ต่างหาญต่างกล้าโรมรัน
๏ เมื่อนั้น ไวยตาลฤทธิแรงแข็งขัน
ตีซ้ายป่ายขวาพัลวัน กุมภัณฑ์ไม่คิดชีวี
สองจับสัประยุทธ์กันสับสน ต่างตนไม่ท้อถอยหนี
ต่างปัดต่างป้องต่างตี ถ้อยทีไม่ลดงดกร ฯ
๏ บัดนั้น จึ่งลูกพระกาลชาญสมร
กวัดแกว่งตรีเพชรฤทธิรอน กระหยับกรล่อเลี้ยวไปมา
โถมถีบไวยตาลซวนไป แล้วโจนจับได้ยักษา
ฟาดลงกับพื้นพระสุธา เสียงสนั่นลั่นฟ้าธาตรี ฯ
๏ เมื่อนั้น ท้าวไวยตาลยักษี
ผู้เดียวเคี่ยวขับต่อตี เพียงหนึ่งชีวีจะวายปราณ
จึ่งคิดว่ามนุษย์วานร ฤทธิรอนองอาจกล้าหาญ
กระนี้หรือสามราชกุมาร ออกมารอนราญมิบรรลัย
แต่พระเป็นเจ้าให้พรกู ยังสู้มือมันมิใคร่ได้
ต้องศรเจ็บชํ้าลำบากใจ ปรุไปทั่วทั้งกายา
มาตรแม้นจะขืนอยู่ราญรอน ต่อกรเคี่ยวเข็ญเข่นฆ่า
เสียทีก็จะเสียชีวา จำจะเลิกโยธาไปบุรี
บูชากระบองตาลอันวิเศษ โดยเวทพระอิศวรรังสี
สามวันก็จะเรืองฤทธี ไม่พักราวีลำบากใจ
แต่ชี้ก็จะตายทั้งทัพ จะพักรบพักจับก็หาไม่
คิดแล้วก็เลิกพลไกร กลับไปยังกรุงมลิวัน ฯ
๏ เมื่อนั้น พระพรตสุริย์วงศ์รังสรรค์
เห็นไวยตาลกุมภัณฑ์ ยกพวกพลขันธ์เข้าพารา
พอพระสุริยาอัสดง ลดลงลับเหลี่ยมภูผา
จึ่งให้เลิกพหลโยธา คืนไปพลับพลารูจี ฯ
๏ เมื่อนั้น ท้าวจักรวรรดิยักษี
แต่พระสหายร่วมชีวี ยกพลโยธีออกชิงชัย
อยู่หลังคอยฟังเหตุการณ์ จนสุริย์ฉานเลี้ยวลับเหลี่ยมไศล
ครั้นเหลือบแลเห็นก็ดีใจ ภูวไนยไปจูงพระกรมา ฯ
๏ ขึ้นนั่งร่วมบัลลังก์อาสน์ พร้อมเสนามาตย์ซ้ายขวา
หมอบเฝ้าเกลื่อนกลาดดาษดา อสุรามีราชวาที
พระสหายยกพลไปต่อยุทธ์ ด้วยสองมนุษย์กระบี่ศรี
ยังมีชัยในการต่อตี หรือเสียท่วงทีแก่มัน ฯ
๏ เมื่อนั้น ท้าวไวยตาลรังสรรค์
จึ่งเล่าความซึ่งได้โรมรัน มนุษย์นั้นฤทธิไกรมหึมา
ชำนาญในการศรสาตร์ องอาจเรี่ยวแรงแข็งกล้า
ทั้งวานรทหารโยธา ล้วนมีศักดาว่องไว
ถึงมาตรจะเคี่ยวขับกับมัน จะหมายชนะนั้นไม่ได้
ขอลาพระสหายกลับไป ยังพิชัยกุรุราชบาดาล
ตั้งพิธีชุบคทาวุธ ให้ฤทธิรุทรไม่มีใครต่อต้าน
ตามพรพระอิศวรทรงญาณ กำหนดการแต่ในสามวัน
พระสหายจงแต่งไปขัดทัพ ประจัญกรรอนรับไว้ให้มั่น
เสร็จแล้วจะกลับมาโรมรัน ฆ่ามันให้สิ้นทั้งโยธา ฯ
๏ เมื่อนั้น ท้าวจักรวรรดิยักษา
ได้ฟังยินดีปรีดา ตบหัตถ์สรวลร่าสำราญใจ
ทีนี้อันพวกปัจจามิตร จะสิ้นชีวิตหาเหลือไม่
ขอเชิญพระสหายผู้ฤทธิไกร เร่งไปทำกิจพิธี ฯ
๏ เมื่อนั้น ท้าวไวยตาลยักษี
สั่งเสร็จเสด็จจรลี มาขึ้นรถมณีอลงการ ฯ
๏ จึ่งให้ยกพลกุมภัณฑ์ ออกจากมลิวันราชฐาน
ชำแรกแทรกพื้นสุธาธาร ไปยังบาดาลเวียงชัย ฯ
๏ ครั้นถึงจึ่งมีพจนารถ สั่งมหาอำมาตย์ผู้ใหญ่
จงตั้งโรงพิธีอำไพ ในหน้าพระลานรูจี ฯ
๏ บัดนั้น จึ่งวุทธิกาสูรยักษี
รับสั่งพระองค์ทรงฤทธี ถวายอัญชุลีแล้วออกมา ฯ
๏ กะเกณฑ์ทุกเจ้าพนักงาน ทหารพลเรือนซ้ายขวา
ให้ตั้งโรงพิธีอันโอฬาร์ ยังที่ในหน้าพระลานชัย ฯ
๏ บัดนั้น ฝ่ายเจ้าพนักงานน้อยใหญ่
เรียกหาบ่าวไพร่วุ่นไป เร่งให้จัดการเป็นโกลี ฯ
๏ บ้างไปขนไม้ขนจาก บ้างฟันบ้างลากอึงมี่
ขุดหลุมยกเสาขึ้นทันที ตามที่ตำแหน่งแบ่งปัน
สามสิบสามห้องมีเฉลียง ราชวัติฉัตรเรียงสลับคั่น
เพดานดาดขาวพรายพรรณ ห้อยพวงสุวรรณมาลา
พื้นล่างลาดพรมสุจหนี่ ตั้งทั้งบายศรีซ้ายขวา
เทียนเงินเทียนทองรจนา เสร็จตามบัญชาพระยายักษ์ ฯ
๏ เมื่อนั้น ท้าวไวยตาลผู้ทรงสิทธิศักดิ์
เสด็จจากห้องแก้ววิไลลักษณ์ บ่ายพักตร์มาสรงชลธาร ฯ
๏ สุหร่ายแก้วโปรยปรายดั่งสายฝน ละอองชลกลั้วกลิ่นหอมหวาน
ทรงสุคนธ์ปนปรุงสุมามาลย์ ภูษาขาวสะอ้านสะอาดตา
ทรงสะพัดรัดโกปินำ เฉียงสายธุหรํ่าเหนืออังสา
จุณเจิมเฉลิมพักตรา มุ่นชฎาห่อเกล้าเมาลี
สวมประคำแล้วจับกระบองตาล อาการดั่งเทพฤๅษี
ครั้นได้ศุภฤกษ์สวัสดี ก็เข้าโรงพิธีอำไพ ฯ
๏ จึ่งเอากระบองตาลปักลง ตรงหน้าโรงพิธีใหญ่
บูชาธูปเทียนดอกไม้ โหมไฟเถกิงกาลา
ขึ้นนั่งยังปลายกระบองตาล มัสการพระอิศวรนาถา
สมาธิสำรวมวิญญาณ์ หลับตาร่ายเวทตบะกรรม์ ฯ
๏ เมื่อนั้น ท้าวจักรวรรดิรังสรรค์
ครั้นพระสหายร่วมชีวัน ยกพวกพลขันธ์ไปธานี
จึ่งมีพระราชบัญชา ตรัสสั่งเพตรายักษี
ตัวท่านผู้เรืองฤทธี ทั้งปรีชาชาญว่องไว
จงยกพลไกรไปขัดทัพ ตั้งรับข้าศึกไว้ให้ได้
กว่าพระสหายผู้ร่วมใจ ไปทำพิธีกลับมา ฯ
๏ บัดนั้น เพตราทหารยักษา
รับสั่งพระองค์ทรงนครา ชุลีลาแล้วรีบบทจร ฯ
๏ จัดพวกทหารชำนาญศึก ลํ่าสันพันลึกชาญสมร
หกเหล่าล้วนมีฤทธิรอน กรแกว่งอาวุธเป็นโกลี
แล้วแต่งตัวสอดเครื่องสงคราม สง่างามดั่งพระยาราชสีห์
ขัดคทาอันเรืองฤทธี อสุรีมาขึ้นคชาธาร ฯ
๏ ช้างเอยช้างศึก ห้าวฮึกร้ายแรงคำแหงหาญ
สองตาแดงดั่งเพลิงกาล สูงตระหง่านเงื้อมเขาสัตภัณฑ์
สี่เท้าถีบฉัดลำพอง โกญจนาทผาดร้องแผ่นดินลั่น
สองงางามงอนเสมอกัน ปรบหูเรียกมันกระหึ่มฮึก
ใจกล้าแกล้วหาญในการรบ ผูกครบล้วนเครื่องสำหรับศึก
ได้ยินเสียงโห่สนั่นครั่นครึก แล่นสะอึกโจมจ้วงทะลวงแทง
อันหมู่โยธาล้วนสามารถ ถือสาตราวุธกวัดแกว่ง
ล้วนขันหักศึกกลางแปลง เร่งรีบขับแข่งกันไป ฯ
๏ ครั้นถึงซึ่งที่สนามยุทธ์ จึ่งให้หยุดโยธาน้อยใหญ่
ตั้งเป็นทัพขันมั่นไว้ ตามในเนินแนวพนาดร ฯ
๏ เมื่อนั้น พระพรตสุริย์วงศ์ทรงศร
เสด็จเหนือบัลลังก์อลงกรณ์ ท่ามกลางวานรเสนา
หมอบเฝ้าเกลื่อนกลาดดาษไป โดยในตำแหน่งพร้อมหน้า
สง่างามดั่งอมรินทรา ออกหมู่โยธาเทวัญ
ปรึกษาซึ่งจะล้างปัจจามิตร อันหยาบช้าทุจริตโมหันธ์
พอได้ยินสำเนียงกุมภัณฑ์ โห่สนั่นกึกก้องโกลี ฯ
๏ จึ่งมีพระราชบัญชา ถามพญาพิเภกยักษี
อันทัพซึ่งยกออกมานี้ ไวยตาลอสุรีหรือผู้ใด ฯ
๏ บัดนั้น พิเภกผู้มีอัชฌาสัย
รับสั่งพระองค์ทรงฤทธิไกร ก็จับยามไปตามเวลา
เห็นแจ้งแล้วถวายบังคมทูล นเรนทร์สูรสุริย์วงศ์นาถา
อันทัพซึ่งยกออกมา มิใช่อสุราไวยตาล
ตัวมันเลิกทัพกลับไป ยังพิชัยกุรุราชฐาน
ตั้งกรรมทำกิจพิธีการ จะชุบกระบองตาลให้เรืองฤทธิ์
แม้นครบกำหนดสามราตรี ตามพรพระศุลีประกาศิต
ฆ่ามันไม่สิ้นชีวิต กระบองนี้มีพิษเกรียงไกร
จะเอาตนชี้ใครก็ใครตาย ชี้ปลายก็เป็นขึ้นมาได้
องค์ท้าวจักรวรรดิตรัสใช้ ให้ทหารอันชื่อเพตรา
ยกพวกนิกรกุมภัณฑ์ มาขัดทัพรับมั่นไว้ท่า
ขอให้องคตผู้ศักดา ยกไปเข่นฆ่าขุนมาร
อันลูกพระกาลเทเวศ ฤทธิ์เดชสามารถอาจหาญ
ไปทำลายกิจพิธีการ ยังพิชัยบาดาลธานี
แล้วจึ่งคิดอ่านราญรอน ชิงคทาธรยักษี
อาวุธคู่ใจมันไม่มี อสุรีก็จะม้วยชีวัน ฯ
๏ เมื่อนั้น พระพรตสุริย์วงศ์รังสรรค์
ได้ฟังพญากุมภัณฑ์ ทรงธรรม์มีราชบัญชา
ดูก่อนโอรสพาลี ท่านผู้ฤทธีแกล้วกล้า
จงยกพหลโยธา ไปสังหารอสุราสาธารณ์
ฝ่ายนิลพัทจงรีบไป ยังพิชัยกุรุราชฐาน
ทำลายพิธีไวยตาล ผลาญมันให้สิ้นชีวี ฯ
๏ บัดนั้น สองทหารผู้ชาญชัยศรี
ก้มเกล้ารับราชวาที นิลพัทขุนกระบี่จึ่งทูลไป
จะขออสุรผัดไปด้วย จะได้ช่วยคิดการแก้ไข
เป็นสองตนผ่อนปรนเอาชัย มิให้เคืองใต้บาทา ฯ
๏ เมื่อนั้น พระพรตสุริย์วงศ์นาถา
ได้ฟังจึ่งมีบัญชา สั่งลูกพญาหนุมาน
ตัวท่านผู้มีฤทธิรงค์ จงลงไปช่วยหักหาญ
ทำลายพิธียังบาดาล ด้วยลูกพระกาลเทวัญ ฯ
๏ บัดนั้น อสุรผัดฤทธิแรงแข็งขัน
รับสั่งถวายบังคมคัล สามนายพากันออกมา ฯ
๏ ฝ่ายว่าองคตก็จัดพล เลือกล้วนฤทธิรณแกล้วกล้า
สิบสี่สมุทรคณนา ถือสาตราวุธครบกร
สามนายสอดเครื่องสำหรับศึก สำแดงเดชพันลึกดั่งไกรสร
ต่างตนต่างแยกกันรีบจร ไปโดยภูธรบัญชาการ ฯ
๏ องคตมาถึงสนามยุทธ์ จึ่งให้หยุดโยธาทวยหาญ
ตั้งลงชายป่าริมธาร ดูทีขุนมารจะราวี ฯ
๏ บัดนั้น เพตราสิทธิศักดิ์ยักษี
ยืนช้างอยู่กลางโยธี เห็นทัพกระบี่ยกมา
ทำอำนาจผาดเสียงเกรียงไกร ไสช้างขึ้นไปตรงหน้า
แล้วร้องประกาศด้วยวาจา เหวยเหวยลิงป่าพนาดร
มึงนี้ชื่อใดไอ้เดียรัจฉาน จึ่งฮึกฮักอวดหาญว่าชาญสมร
ยกพลโยธาวานร ออกมาราญรอนราวี
ด้วยกูผู้ทหารชาญฉกรรจ์ ของเจ้ามลิวันบุรีศรี
ชื่อว่าเพตราอสุรี ฤทธีประเสริฐเลิศนัก
สามภพเลื่องชื่อลือหาญ ปานดั่งขุนพลพญาจักร
ไอ้สู่รู้มาสู้มือยักษ์ ไม่ทันพักก็จะสิ้นชีวี ฯ
๏ บัดนั้น องคตฤทธิแรงแข็งขัน
ได้ฟังวาจากุมภัณฑ์ ตบมือเย้ยหยันแล้วตอบไป
เหวยอ้ายทรลักษณ์ยักษา อหังการ์เย่อหยิ่งหยาบใหญ่
ตัวกูผู้มีฤทธิไกร หลานไทเทเวศอมรินทร์
ชื่อพญาอินทรนุภาพเรืองเดช อุปราชนคเรศขีดขิน
เลื่องชื่อลือหาญสะท้านดิน เคี่ยวฆ่าอสุรินทร์เสียนับพัน
แต่โลหิตติดชุ่มอยู่กับกร ดั่งสาครหว่างอัศกรรณคั่น
พวกมึงดั่งหนึ่งแมลงวัน ไม่ทันพริบตาจะบรรลัย
ถึงท้าวจักรวรรดิยักษา ก็ไม่ต่อศักดาด้วยกูได้
สี่เศียรจะขาดปลิวไป ด้วยพระขรรค์ชัยเล่มนี้ ฯ
๏ บัดนั้น อสุรเพตรายักษี
ได้ฟังวานรพาที โกรธดั่งอัคคีบรรลัยกาล
กวัดแกว่งกระบองร้องตวาด เหม่เหม่ไอ้ชาติเดียรัจฉาน
เจรจาหยาบช้าสามานย์ กูจะสังหารให้มรณา
ว่าแล้วร้องสั่งไปทันที เหวยเหวยอสุรีทัพหน้า
เร่งเข้าราวีตีประดา ฆ่าไอ้ลิงป่าพนาดร ฯ
๏ บัดนั้น ฝ่ายหมู่พลมารชาญสมร
ต่างตนสำแดงฤทธิรอน เข้าตีทัพวานรวุ่นไป ฯ
๏ บ้างฟันบ้างแทงแย้งยุทธ์ ลางเหล่าก็จุดปืนใหญ่
โห่ฮึกสะอึกชิงชัย นายไพร่หนุนเนื่องกันเข้ามา ฯ
๏ บัดนั้น ฝ่ายพลวานรทัพหน้า
รับกรรอนราญอสุรา ตีหุ้มเข้ามาพร้อมกัน ฯ
๏ ปากกัดตีนถีบมือตบ หลีกหลบว่องไวดั่งจักรผัน
ฉวยชิงอาวุธแทงฟัน กุมภัณฑ์ตายกลาดสุธาธาร ฯ
๏ บัดนั้น เพตราฤทธิไกรใจหาญ
เห็นวานรไล่ฆ่าพลมาร แตกพ่านล้มตายไม่สมประดี
โกรธาขบเขี้ยวเคี้ยวฟัน แผดเสียงสนั่นอึงมี่
กรายขอไสช้างเข้าทันที ไล่พวกกระบี่กลางพล ฯ
๏ โก่งหางกางหูชูงวง ไล่ทะลวงโจมแทงสับสน
สี่เท้าถีบกัดอลวน วานรแตกย่นลงมา ฯ
๏ บัดนั้น องคตฤทธิไกรใจกล้า
แลเห็นอสุรเพตรา ขับคชาไล่แทงวานร
กริ้วโกรธพิโรธกระทืบบาท ทำอำนาจดั่งราชไกรสร
โลดโผนโจนทะยานเข้าราญรอน ขึ้นเหยียบงากุญชรด้วยฤทธี ฯ
๏ มือขวาฉวยคว้าเอาต้นคาง กระชากง้างหักคอหัตถี
ล้มลงสุดสิ้นชีวี ด้วยกำลังกระบี่ผู้ชัยชาญ ฯ
๏ บัดนั้น เพตราฤทธิไกรใจหาญ
กระเด็นไปจากคอคชาธาร ขุนมารผุดลุกขึ้นยืนยัน
กรหนึ่งกวัดแกว่งคทาวุธ สำแดงฤทธิรุทรแผ่นดินลั่น
โกรธาขบเขี้ยวเคี้ยวฟัน กุมภัณฑ์ทะยานเข้าราวี ฯ
๏ เท้าซ้ายนั้นเหยียบเข่าขวา มือคว้าฉวยคอกระบี่ศรี
กลอกกลับจับกันในที ต่างแทงต่างตีวุ่นไป ฯ
๏ บัดนั้น หลานท้าวมัฆวานทหารใหญ่
หลบหลีกเคล่าคล่องว่องไว โลดไล่โจมจับพัลวัน
เผ่นโผนโจนขึ้นเหยียบบ่า กรหนึ่งเงื้อง่าพระขรรค์
กวัดแกว่งพิฆาตฟาดฟัน กุมภัณฑ์สุดสิ้นชีวี ฯ
๏ ครั้นเสร็จซึ่งล้างขุนมาร หลานท้าวมัฆวานเรืองศรี
ตัดเอาเศียรเกล้าอสุรี แล้วเลิกโยธีกลับมา ฯ
๏ บัดนั้น นิลพัทอสุรผัดแกล้วกล้า
ชำแรกแทรกพื้นพสุธา มาถึงพิภพบาดาล
มีกำแพงแลงล้อมป้อมเมือง อร่ามเรืองด้วยแก้วมุกดาหาร
พากันหยุดอยู่นอกทวาร ก็โอมอ่านพระเวทอันเพริศพราย ฯ
๏ เดชะด้วยวิทยามนต์ ทั้งตนแลเงาก็สูญหาย
ผู้ใดมิได้เห็นกาย สองนายก็เดินเข้าไป ฯ
๏ แลเห็นโรงราชพิธี กว้างขวางยาวรีสูงใหญ่
ตั้งอยู่หน้าพระลานชัย แสงไฟเรืองโรจน์โชติฟ้า
องค์ท้าวไวยตาลชาญฤทธิ์ สำรวมจิตร่ายเวทคาถา
บนยอดตาลกลางกองกาลา อสุราเอาเพศเป็นโยคี
นิลพิทจึ่งกล่าวพจมาน แก่หลานพระพายเรืองศรี
ว่าน้องสมเด็จพระจักรี ให้เรานี้มาล้างพิธีกรรม์
แล้วคิดการสังหารอสุรินทร์ ให้สิ้นชีวาอาสัญ
ครั้นจะฆ่าที่ในเมืองมัน เกียรตินั้นจะไม่ปรากฏไป
จะทำแต่ให้เสียวิทยา แล้วจะขึ้นไปท่าที่ทางใหญ่
ลวงให้รู้ทั่วทุกแดนไตร จึ่งจะฆ่าให้ม้วยชีวี
ว่าแล้วก็ตบมือเย้ย เหวยเหวยไวยตาลเรืองศรี
กูคือพระกาลชาญฤทธี จะมาเอาชีวีไอ้สาธารณ์
ว่าพลางผาดแผลงสำแดงฤทธิ์ เสียงสนั่นครรชิตทุกทิศานต์
อสุรผัดถีบตบกระบองตาล ลูกพระกาลตามตีอสุรา ฯ
๏ เมื่อนั้น ท้าวไวยตาลยักษา
ตกลงเจ็บปวดทั้งกายา อสุราผุดลุกขึ้นทันที
แลเห็นกระบี่ฤทธิรอน กับวานรกายเป็นยักษี
ติดตามลงมาราวี อสุรีกริ้วโกรธดั่งเพลิงกัลป์
โผนเข้าฉวยชักกระบองตาล ขุนมารกวัดแกว่งดั่งจักรผัน
ถาโถมโรมรุกบุกบัน ตีรันอุตลุดวุ่นไป ฯ
๏ บัดนั้น สองนายผู้เป็นทหารใหญ่
อสุรผัดถอยรับด้วยว่องไว นิลพัทไล่ตีตามมา
ต่างหนีต่างไล่พัลวัน ผลัดกันเยาะเย้ยยักษา
ครั้นแล้วสองนายผู้ศักดา ก็มาจากบาดาลธานี ฯ
๏ ครั้นถึงต้นทางช่องแคบ เข้าแอบแทบเชิงคีรีศรี
ในสุมทุมพุ่มป่าพนาลี ใกล้ทางอสุรีเคยจร ฯ
๏ เมื่อนั้น ท้าวไวยตาลชาญสมร
ครั้นไพรีหนีจากพระนคร ภูธรคิดแค้นแน่นใจ
ชิชะไอ้สองเดียรัจฉาน มาล้างการพิธีกูเสียได้
นี่หากมันหนีขึ้นไป หาไม่จะม้วยชีวัน
ตรึกพลางทางสั่งเสนา อย่าช้าเร่งเตรียมพลขันธ์
จะยกไปแก้แค้นแทนมัน ให้ทันแต่ในเวลานี้ ฯ
๏ สั่งเสร็จเสด็จยุรยาตร จากอาสน์หน้าพระลานชัยศรี
ขึ้นปราสาทรัตน์มณี ตรงไปยังที่ข้างใน ฯ
๏ บัดนั้น เวรำเสนาผู้ใหญ่
รับสั่งพระองค์ทรงฤทธิไกร ก็รีบไปจัดพลโยธา ฯ
๏ เกณฑ์กระบวนพยุหรณรงค์ สี่หมู่อาจองแกล้วกล้า
ขุนมารขึ้นขี่อาชา ถือทวนเงื้อง่าลำพองกาย
ขุนรถล้วนขี่รถศึก ถือธนูอวดฮึกประลองสาย
ขุนช้างขี่ช้างซับมันร้าย ถือของ้าวกรายกระหยับฟัน
ขุนพลจัดพวกพลากร เลือกล้วนฤทธิรอนแข็งขัน
แต่ละตนฮึกหาญชาญฉกรรจ์ กรนั้นกุมสรรพอาวุธ
กวัดแกว่งดั่งแสงเพลิงพราย ไพร่นายแน่นนันต์นับสมุทร
ต่างต่างประกวดอวดยุทธ์ อุตลุดเอิกเกริกเป็นโกลา ฯ
๏ เมื่อนั้น ท้าวไวยตาลยักษา
ครั้นเสร็จที่จัดโยธา เสด็จมาโสรจสรงชลธาร ฯ
๏ สนานกายสายสินธุ์สุหร่ายรัตน์ เย็นหยัดเฟื่องฟุ้งหอมหวาน
ทรงสุคนธ์ปนปรุงสุมามาลย์ กลิ่นรสซาบซ่านขจายจร
สนับเพลาเชิงกรองช่องกระจก ภูษายกรูปราชไกรสร
ชายไหวชายแครงกระหนกงอน เกราะเกล็ดมังกรประดับพลอย
ตาบทิศทับทรวงสังวาลศึก รัดองค์แก้วผลึกเฟื่องห้อย
ทองกรพาหุรัดจำหลักลอย ธำมรงค์เพชรพลอยอลงการ
ทรงมงกุฎแก้วดอกไม้ทัด กรรเจียกจรเนาวรัตน์ฉายฉาน
พระหัตถ์นั้นจับกระบองตาล ทะยานมาขึ้นรถอลงกรณ์ ฯ
๏ รถเอยรถทรง กำกงเนาวรัตน์ประภัสสร
สูงระหงทรงงามสามงอน แปรกรูปมังกรกระหนกพัน
ลดชั้นบัลลังก์กระจังรัตน์ รายสัตว์ครุฑสิงห์สลับคั่น
บุษบกแม้นพิมานเทวัญ ยอดบันแก้วทาบทวยทอง
เทียมสีหราชร้อยคู่เคียง โลทันผาดเสียงสำเนียงก้อง
เครื่องสูงไสวปี่กลอง แตรฆ้องซ้องขานอึงอล
เสียงพลโห่เร้าฉาวฉ่า เสียงช้างเสียงม้ากุลาหล
ชำแรกแทรกพื้นสุธาดล เร่งหมู่พวกพลรีบจร ฯ
๏ บัดนั้น จึ่งสองทหารชาญสมร
เห็นท้าวไวยตาลฤทธิรอน ยกพวกนิกรขึ้นมา
นิลพัทจึ่งกล่าวพจมาน แก่หลานพระพายใจกล้า
เราจะแปลงเป็นอสุรา เหมือนชาวลงกากรุงไกร
ใส่กลล่อลวงกุมภัณฑ์ มิให้มันมีความสงสัย
เจ้าจงสะกดรอยตามไป แม้นเห็นเราได้ต่อตี
จงเข้าช่วยหักหาญราญรอน ล้างเหล่านิกรยักษี
สังหารไวยตาลอสุรี ให้มีเกียรติไว้ในโลกา
ว่าแล้วก็อ่านพระเวท แปลงเพศเป็นรูปยักษา
อสุรผัดผู้มีปรีชา ก็ร่ายมนต์บังตาพลากร ฯ
๏ ครั้นเสร็จจึ่งลูกพระกาล เดินผ่านจากเนินสิงขร
นั่งอยู่ริมทางพนาดร ทำทุกข์ร้อนหิวหอบบอบนัก ฯ
๏ เมื่อนั้น ไวยตาลผู้มีสิทธิศักดิ์
ขับรถมาเห็นอสูรยักษ์ จึ่งบัญชาทักถามไป
ไยมึงมานั่งอยู่ที่นี่ ท่วงทีอาการดั่งป่วยไข้
เลื่อยล้าเจ็บปวดประการใด เอ็งมากองไหนอสุรี ฯ
๏ บัดนั้น นิลพัทผู้เป็นยักษี
ได้ฟังจึ่งตอบวาที ข้านี้เป็นชาวลงกา
พิเภกเกณฑ์เข้าตาทัพ มากับวานรกองหน้า
มันใช้สอยโบยตีทุกเวลา ทรมาซูบผอมตรอมใจ
ทั้งอาหารการกินก็ขัดสน สุดที่จะทนอยู่ได้
จึ่งหนีมาหวังพึ่งภูวไนย ด้วยใจจงรักภักดี
ได้พบก็เป็นบุญลาภ จะขอทูลให้ทราบบทศรี
บัดนี้พระพรตภูมี ใช้กระบี่นิลพัทชัยชาญ
กับอสุรผัดลงไป ยังพิชัยกุรุราชราชฐาน
ทำลายล้างกิจพิธีการ ให้ผ่านฟ้าเสียเวทวิทยา ฯ
๏ เมื่อนั้น ท้าวไวยตาลยักษา
ได้ฟังไม่คิดสงกา จึ่งตอบวาจาไปทันที
เออไอ้ลิงหนึ่งแสนร้าย กับกระบี่รูปกายเป็นยักษี
ลอบลงไปถึงธานี กูจะฆ่ามันหนีขึ้นมาทัน
บัดนี้จะยกไปราญรอน ผลาญมนุษย์วานรโมหันธ์
แต่ตนหนึ่งมิให้คงชีวัน ด้วยฤทธีอันเกรียงไกร
ดีแล้วที่มึงมาพบกู ถ้าช้าอยู่มันจะตามจับได้
อย่าคิดอาวรณ์ร้อนใจ จงเร่งมาไปด้วยกัน ฯ
๏ บัดนั้น นิลพัทฤทธิแรงแข็งขัน
เห็นท้าวไวยตาลกุมภัณฑ์ ไม่รู้เท่าทันก็ยินดี
จึ่งทูลว่าการในพลับพลา ตัวข้าแจ้งอยู่ถ้วนถี่
อันมนุษย์ผู้จอมโยธี ไม่มีคู่คิดคู่ใจ
ได้แต่นิลพัทผู้เดียว เป็นเขี้ยวทหารศึกใหญ่
แม้นว่าฆ่ามันบรรลัย กระบี่ไพรจะแตกกระจายกัน
ถึงยักษีชาวกรุงลงกา ซึ่งพิเภกเกณฑ์มาในทัพขัน
แต่กินน้ำตาไม่ราวัน มันไม่จงรักภักดี
ซึ่งพระองค์เมตตาการุญ พระคุณล้นเกล้าเกศี
ตัวข้าหิวหอบแสนทวี สุดที่จะตามเสด็จจร ฯ
๏ เมื่อนั้น ท้าวไวยตาลชาญสมร
ไม่แจ้งแห่งกลวานร ภูธรสำรวลแล้วตอบไป
ทำไมกับไอ้นิลพัท กูจะมัดมันมาให้ได้
เอ็งอย่าเกรงฤทธิ์ไอ้ลิงไพร มาไปดูเล่นเป็นขวัญตา
ซึ่งมึงหิวหอบบอบกาย จงขึ้นยังท้ายรัถา
อย่าทำหนักหน่วงอยู่ให้ช้า กูจะรีบไปฆ่าไพรี ฯ
๏ บัดนั้น ลูกพระกาลผู้ชาญชัยศรี
สมดั่งถวิลก็ยินดี ทำทีมิให้รู้กลใน
ลุกขึ้นโซเซไม่เดินตรง ล้มลงแล้วถอนใจใหญ่
พยุงกายขึ้นท้ายรถชัย หมายใจจะล้างอสุรา ฯ
๏ เมื่อนั้น ท้าวไวยตาลยักษา
จึ่งให้ขับรถทรงอลงการ์ ไปตามมรคาพนาดร ฯ
๏ บัดนั้น จึ่งลูกพระกาลชาญสมร
นั่งมาท้ายรถอลงกรณ์ วานรดำริตริการ
อันไอ้ไวยตาลยักษี วันนี้มันจะสิ้นสังขาร
คิดแล้วสำรวมวิญญาณ โอมอ่านพระเวทอันศักดา ฯ
๏ กลับกลายเป็นรูปวานร สูงตระหง่านแปดกรสี่หน้า
กวัดแกว่งตรีเพชรอันศักดา ว่าเหวยไวยตาลกุมภัณฑ์
ตัวกูนี้คือนิลพัท ทหารพระจักรรัตน์รังสรรค์
บัดนี้พระพรตทรงธรรม์ ให้มาบั่นเศียรเกล้ามึงไป
กูเห็นโยโสโง่เง่า จะรู้เท่ากลศึกก็หาไม่
ว่าแล้วโถมถีบด้วยว่องไว รถชัยหักยับไม่สมประดี ฯ
๏ เมื่อนั้น ท้าวไวยตาลยักษี
ล้มลงกับพื้นปถพี อสุรีฉวยคว้ากระบองตาล
ผุดลุกขึ้นร้องตวาด เหวยเหวยไอ้ชาติเดียรัจฉาน
อวดกล้าลงไปถึงบาดาล กลัววายปราณหรือจึ่งหนีมา
ทำกลโกหกถึงเพียงนี้ กูพาซื่อปรานีว่ายักษา
มึงอย่าองอาจอหังการ์ ใช่ว่าจะเกรงฤทธิไกร
สาอะไรกับไอ้หน้าขน ถึงเจ้ามึงก็ไม่ทนกระบองได้
จะสังหารผลาญเสียทั้งทัพชัย แต่ตนหนึ่งมิให้รอดชีวัน ฯ
๏ บัดนั้น นิลพัทฤทธิแรงแข็งขัน
ตบมือร้องเย้ยกุมภัณฑ์ เหวยอ้ายโมหันธ์อัปรีย์
ผลมึงจะถึงความตาย ผีเข้าสิงกายยักษี
เผอิญให้เห็นชั่วเป็นดี จึงพาทีวิปริตให้ผิดไป
อันสองพระองค์ผู้ทรงฤทธิ์ ทั่วทั้งทศทิศไม่เปรียบได้
มึงอย่าเย่อหยิ่งจะชิงชัย ด้วยน้องพระภูวไนยจักรา
แต่ตัวกูผู้เป็นทหาร ผลาญมึงก็จะสิ้นสังขาร์
ทั้งหมู่จตุรงค์โยธา จะพลอยมรณาเสียด้วยกัน ฯ
๏ เมื่อนั้น ท้าวไวยตาลรังสรรค์
ได้ฟังกริ้วโกรธขบฟัน กุมภัณฑ์จึ่งร้องตอบไป
เหม่เหม่อ้ายชาติทรลักษณ์ กูจักเชือดเนื้อมึงให้ได้
ว่าแล้วก็สั่งพลไกร จงจับไอ้ลิงป่าพนาลี ฯ
๏ บัดนั้น ฝ่ายหมู่อสุรศักดิ์ยักษี
รับสั่งพญาอสุรี เข้าล้อมจับกระบี่พร้อมกัน ฯ
๏ บัดนั้น หลานพระพายเทวารังสรรค์
สะกดตามมาในพนาวัน เห็นนิลพัทนั้นเข้าชิงชัย
กวัดแกว่งคทาวราวุธ สำแดงฤทธิรุทรแผ่นดินไหว
โลดโผนโจนถีบทะยานไป ไล่ตีพลไกรกระหนาบมา ฯ
๏ สองนายอาจหาญชาญฉกรรจ์ ฟาดฟันกลางพลยักษา
หัวขาดตัวขาดดาษดา อสุราแตกยับไม่สมประดี ฯ
๏ เมื่อนั้น ท้าวไวยตาลยักษี
เห็นสองอริราชไพรี ตีพลแตกตายกระจายไป
โกรธาเข่นเขี้ยวกระทืบบาท ปถพีกัมปนาทหวาดไหว
กวัดแกว่งกระบองตาลว่องไว เข้าไล่หักโหมโรมรัน ฯ
๏ บัดนั้น สองทหารพระนารายณ์รังสรรค์
รับรองป้องปัดพัลวัน รุมกันเข้าจับอสุรา
ลูกพระกาลเผ่นเหยียบเข่าซ้าย หลานพระพายโผนเหยียบเข่าขวา
กลอกกลับจับกันไปมา ต่างแกล้วต่อกล้าราวี ฯ
๏ เมื่อนั้น ท้าวไวยตาลยักษี
ผู้เดียวสู้สองไพรี ต่อตีไม่ลดงดกร
เท้าขวาเหยียบเข่าอสุรผัด ซ้ายเหยียบนิลพัทชาญสมร
สามตนต่างมีฤทธิรอน ตีแทงฟันฟอนกันวุ่นไป ฯ
๏ บัดนั้น สองนายชัยชาญทหารใหญ่
รับรองป้องปัดว่องไว โลดไล่โจมจ้วงทะลวงมา ฯ
๏ ฝ่ายว่าโอรสพระกาล ชิงได้กระบองตาลยักษา
อสุรผัดโถมถีบด้วยบาทา ตีต้องอสุราเป็นหลายที ฯ
๏ เมื่อนั้น ท้าวไวยตาลยักษี
เสียอาวุธคู่ชีวี อสุรีสลดระทดใจ
แล้วคิดมานะขึ้นมา จะกลัวความมรณาก็หาไม่
มือเปล่าขบฟันทะยานไป คว้าไขว่ฉวยชิงกระบองตาล ฯ
๏ บัดนั้น สองนายผู้ปรีชาหาญ
ต่างตนสัประยุทธ์ขุนมาร ประจัญบานล่อเลี้ยวไปมา
นิลพัทตีต้องล้มลง ด้วยกำลังอาจองแกล้วกล้า
อสุรผัดผู้มีศักดา เหยียบอกอสุราไว้ทันที
ตีด้วยคทาเพชรชัยชาญ ลูกพระกาลฟาดกระบองยักษี
แล้วแทงซ้ำกระหนํ่าด้วยตรี อสุรีสุดสิ้นชีวัน ฯ
๏ ครั้นเสร็จซึ่งล้างราพณ์ร้าย สองนายฤทธิแรงแข็งขัน
ตัดเอาเศียรเกล้ากุมภัณฑ์ พากันมาในพนาดร ฯ
๏ ครั้นถึงมยุราบรรพต พร้อมทัพองคตชาญสมร
สามนายปรีดาสถาวร บทจรเข้ายังพลับพลา ฯ
๏ ต่างน้อมเศียรเกล้าบังคมทูล นเรนทร์สูรน้องนารายณ์นาถา
ถวายเศียรทั้งสองอสุรา ท่ามกลางเสนาโยธี ฯ
๏ เมื่อนั้น พระพรตทรงสวัสดิ์รัศมี
ครั้นเห็นเศียรสองอสุรี ยินดีด้วยสมอารมณ์คิด
พักตร์ผ่องดั่งดวงจันทรา แล้วมีบัญชาประกาศิต
อันท่านทั้งสามนี้มีฤทธิ์ ปัญญาความคิดเสมอกัน
มิเสียแรงที่เป็นทหาร องค์พระอวตารรังสรรค์
บำเหน็จความชอบทั้งนั้น พ้นที่จะพรรณนาไป
จงเรืองเดชาวราฤทธิ์ ทศทิศอย่าต้านต่อได้
ตรัสแล้วเสด็จคลาไคล เข้าในสุวรรณพลับพลา ฯ
๏ บัดนั้น ฝ่ายพลไวยตาลยักษา
ซึ่งเหลือตายเห็นนายมรณา ก็รีบมามลิวันธานี ฯ
๏ ครั้นถึงทวารพระนิเวศน์ พร้อมกองคอยเหตุยักษี
พากันขึ้นเฝ้าทันที ยังที่พระโรงพรายพรรณ ฯ
๏ ต่างน้อมเศียรเกล้าบังคม พระบรมปิ่นภพไอศวรรย์
ทูลว่าพระสหายร่วมชีวัน ไปตั้งตบะกรรม์ในบาดาล
ยังไม่ทันล่วงราตรี มีสองกระบี่ตัวหาญ
ติดตามลงไปรอนราญ ล้างพิธีการแล้วขึ้นมา
คอยอยู่แทบที่ต้นทาง หว่างช่องแคบเขาชายป่า
ทำกลล่อลวงด้วยมารยา ฆ่าพระสหายบรรลัย
ฝ่ายข้างเพตราไปขัดทัพ ก็ตายยับทั้งพลหาเหลือไม่
ทูลถี่คลี่คลายขยายไป ตามได้เห็นสิ้นทุกประการ ฯ
๏ เมื่อนั้น ท้าวจักรวรรดิใจหาญ
แจ้งว่าเพตราวายปราณ ทั้งท้าวไวยตาลสหายรัก
ตกใจดั่งใครมาพิฆาต ให้สี่เศียรนั้นขาดด้วยคมจักร
ยิ่งสลดระทดพระทัยนัก พญายักษ์นิ่งขึงตะลึงไป
ชลเนตรคลอคลองนัยนา จะออกโอษฐ์เจรจาก็หาไม่
เสด็จจากอาสน์แก้วแววไว ก็เข้าในปราสาทรูจี ฯ
๏ ลดองค์ลงเหนือบรรจถรณ์ ยอกรก่ายพักตร์ยักษี
ตรึกไปด้วยราชไพรี ครั้งนี้มาได้อัประมาณ ฯ
๏ โอ้ว่าเสียแรงกูมีฤทธิ์ ทศทิศเลื่องชื่อลือหาญ
อานุภาพปราบทั่วจักรวาล หรือมาแพ้พวกพาลอนาถนัก
โอรสทั้งสามออกต่อกร ก็ตายด้วยแสงศรปรปักษ์
ตัวกูก็ยกพลยักษ์ ออกโหมหักก็ไม่มีชัย
จึ่งให้ไปเชิญพระสหาย หมายว่าจะช่วยปราบได้
ควรหรือมาม้วยบรรลัย ด้วยไอ้ลิงไพรพาลา
อกเอ๋ยคิดไปไม่เล็งเห็น ใครเลยจะเป็นที่ปรึกษา
เหมือนว่ายสมุทรสุดสายตา จะพึ่งพาผู้ใดก็ไม่มี
แต่ผุดลุกผุดนั่งเหนืออาสน์ จนอุทัยโอภาสรัศมี
แล้วคิดมานะใจอสุรี กูนี้ก็ชายอาชาไนย
จะย่อท้อต่อพวกปัจจามิตร ทศทิศจะดูหมิ่นได้
พรุ่งนี้จะยกออกชิงชัย ฆ่ามันเสียให้วายปราณ ฯ
๏ คิดแล้วแต่งองค์ทรงเครื่อง อร่ามเรืองด้วยดวงมุกดาหาร
เสด็จจากห้องแก้วสุรกานต์ พญามารออกท้องพระโรงคัล ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
พร้อมหมู่มาตยากุมภัณฑ์ บังคมคัลเกลื่อนกลาดดาษไป
จึ่งมีพระราชบรรหาร สั่งเสนามารผู้ใหญ่
จงจัดพหลพลไกร กูจะไปปราบพวกไพรี ฯ
๏ บัดนั้น สุพินสันเสนายักษี
รับสั่งพระองค์ทรงธรณี ถวายอัญชุลีแล้วออกมา ฯ
๏ จัดเอาทหารชำนาญยุทธ์ เลือกล้วนฤทธิรุทรแกล้วกล้า
กองหนึ่งถือปืนคาบศิลา เหน็บพร้าคาดลูกปัศตัน
กองหนึ่งนั้นถือทองปราย ไพร่นายล้วนเหน็บกั้นหยั่น
กองหนึ่งล้วนถือเกาทัณฑ์ ลูกนั้นประกอบยาพิษ
พร้อมหมู่ม้าคชสาร อลหม่านอื้ออึงอกนิษฐ์
ต่างตนประกวดอวดฤทธิ์ ตั้งไว้ตามทิศยาตรา ฯ
๏ เมื่อนั้น ท้าวจักรวรรดิยักษา
ครั้นเสร็จซึ่งจัดโยธา เสด็จมาโสรจสรงวาริน ฯ
๏ เข้าที่ชำระสระสนาน สุคนธ์ธารหอมฟุ้งจรุงกลิ่น
สนับเพลารายพลอยมณีนิล ภูษาทรงข้าวบิณฑ์พื้นแดง
ชายไหวชายแครงประดับบุษย์ ฉลององค์พื้นผุดทองแล่ง
ตาบทิศทับทรวงลายแทง สังวาลเพชรเม็ดแตงกุดั่นดวง
ทองกรพาหุรัดรูปภุชงค์ ธำมรงค์มรกตรุ้งร่วง
สี่เศียรทรงมงกุฎดอกไม้พวง ห้อยห่วงกุณฑลกรรเจียกจร
แปดหัตถ์จับอัษฎาวุธ ครบเครื่องพิชัยยุทธ์ศาสตร์ศร
กวัดแกว่งสำแดงฤทธิรอน บทจรไปขึ้นราชรถ ฯ
๏ รถเอยราชรถแก้ว กำกงล้วนแล้วด้วยมรกต
แอกงอนอ่อนงามช้อยชด ชั้นลดภาพล้อมบัลลังก์ลอย
ช่อตั้งกระจังทองช่องกระจก เสาบันบุษบกกระหนกห้อย
สี่มุขแสงวามอร่ามพลอย สุกย้อยสูงเยี่ยมวิมานจันทร์
เทียมด้วยไกรสรราชสีห์ โลทันขับรี่ดั่งจักรผัน
เครื่องสูงจามรทอนตะวัน กลดกั้นบังแสงสุริยน
ปี่ฆ้องกลองขานประสานเสียง สำเนียงโห่ร้องกุลาหล
ผงคลีมืดคลุ้มโพยมบน รีบพลขับแข่งกันไป ฯ
๏ ครั้นถึงให้หยุดจตุรงค์ ตั้งลงโดยกระบวนพยุห์ใหญ่
ตามแถวแนวป่าพนาลัย คอยจะชิงชัยด้วยไพรี ฯ
๏ เมื่อนั้น พระพรตสุริย์วงศ์เรืองศรี
เสด็จเหนืออาสน์แก้วรูจี ยังที่พลับพลาสุพรรณพราย
งามองค์งามทรงวิไลวรรณ ผิวพักตร์เพียงจันทร์จำรัสฉาย
โดยศักดาเดชน้องนารายณ์ ท่ามกลางนิกายโยธา
ปรึกษาการที่จะปราบยุค ให้อยู่เย็นเป็นสุขทุกแหล่งหล้า
พอได้ยินสำเนียงอสุรา โห่สนั่นลั่นป่าพนาลี ฯ
๏ จึ่งตรัสถามท้าวทศคิริวงศ์ ผู้เอกองค์โหรายักษี
อันทัพซึ่งยกมาวันนี้ จะเป็นอสุรีตนใด ฯ
๏ บัดนั้น พิเภกผู้มีอัชฌาสัย
รับสั่งพระองค์ทรงฤทธิไกร ก็จับยามไปตามเวลา
เห็นแจ้งแล้วกราบบังคมทูล นเรนทร์สูรสุริย์วงศ์นาถา
อันทัพซึ่งยกออกมา คือว่าจักรวรรดิกุมภัณฑ์ ฯ
๏ เมื่อนั้น พระพรตรุ่งฟ้านราสวรรค์
ได้ฟังน้องท้าวทศกัณฐ์ จึ่งมีพระบัญชาการ
ดูก่อนลูกพระสุริยา จงจัดโยธาทวยหาญ
ตัวเราจะยกออกรอนราญ ผลาญหมู่อริราชไพรี ฯ
๏ บัดนั้น พญาสุครีพกระบี่ศรี
รับสั่งพระองค์ทรงฤทธี ถวายอัญชุลีแล้วออกมา ฯ
๏ จัดพยุหอินทรีตัวหาญ หลานพระพายเป็นเศียรปักษา
นิลเอกนิลขันเป็นสองตา ปากนั้นปิงคลาวานร
คอคือกระบี่ชมพูพาน โอรสพระกาลนั้นเป็นหงอน
องคตนิลราชฤทธิรอน เป็นสองปีกต่อกรไพรี
สุรเสนสุรการทหารกล้า เป็นสองบาทาปักษี
กองหลวงเป็นตัวอินทรี หางคือกระบี่นิลนนท์
ยักษาวานรทั้งหลาย เรียงรายสลับเป็นเล็บขน
กวัดแกว่งอาวุธทุกตน มาดหมายประจญอสุรา ฯ
๏ เมื่อนั้น พระพรตสุริย์วงศ์นาถา
จึ่งชวนพระศรีอนุชา เสด็จมาเข้าที่สนานองค์ ฯ
๏ ไขท่อนํ้าทิพย์อโนดาต คู่ไทเทวราชโสรจสรง
ลูบไล้เครื่องต้นสุคนธ์ทรง สนับเพลาเครือหงส์ละกลกัน
ภูษาต่างสีม่วงตอง แย่งยกเกี้ยวกรองทองคั่น
ชายไหวชายแครงกระหนกพัน ฉลององค์เครือสุวรรณดวงลอย
ตาบทิศทับทรวงสะอิ้งแก้ว ทรงสังวาลแววดั่งหิ่งห้อย
ทองกรกุดั่นประดับพลอย พาหุรัดรักร้อยกิเลนกลาย
สอดมหาธำมรงค์สำหรับศึก มงกุฎแก้วผลึกฉานฉาย
กรรเจียกจรกุณฑลทับทิมพราย ดอกไม้ทัดเพชรรายอร่ามเรือง
งามองค์งามทรงเครื่องประดับ แวววับจับศรีฉวีเหลือง
กุมศรขัดพระขรรค์ค่าเมือง ย่างเยื้องตามกันมาขึ้นรถ ฯ
๏ รถเอยรถสุวรรณ แก้วช่วงเก้าชั้นอลงกต
สูงงามสามงอนอ่อนชด กงรถแก้วรายอลงกรณ์
บัลลังก์รอบพื้นเรียงภาพ ทรงเก็จเสากาบพรหมศร
บันสะบัดบุษบกกระหนกงอน ทวยสอดทอดซ้อนมณีรัตน์
เทียมสินธพสี่สีกระมุท พระสัตรุดนั่งประณตประนมหัตถ์
ขุนรถขับเร็วดั่งลมพัด เครื่องสูงแถวฉัตรธงชัย
ปี่ฆ้องเป่าขานประสานกลอง เสนาะกรรณสนั่นก้องแผ่นดินไหว
พลหาญโห่สะท้านสะเทือนไพร เร่งรีบรถชัยดำเนินจร ฯ
๏ เมื่อนั้น ท้าวจักรวรรดิชาญสมร
ยืนรถอยู่กลางพลากร เห็นทัพวานรยกมา
จึ่งมีพระราชบรรหาร เหวยเสนามารยักษา
จงขับพหลโยธา ดากันเข้าตีกระบี่ไพร ฯ
๏ บัดนั้น กุมภินกองหน้านายใหญ่
รับสั่งพระองค์ทรงฤทธิไกร ก็ขับพลเข้าไล่โจมตี ฯ
๏ ปีกซ้ายปีกขวากระหนาบกัน โห่ร้องสนั่นอึงมี่
พุ่งซัดอาวุธเป็นโกลี อสุรีหนุนเนื่องเข้ามา ฯ
๏ บัดนั้น นิลพัทฤทธิไกรใจกล้า
แยกพลออกรับอสุรา แล้วตีประดาเข้าไป ฯ
๏ เหล่าลิงฉวยชิงอาวุธยักษ์ หาญหักถาโถมโจมไล่
กลับกลอกแทงฟันว่องไว พลมารบรรลัยด้วยฤทธี ฯ
๏ บัดนั้น กุมภินกองหน้ายักษี
เห็นพลแตกตายไม่สมประดี โกรธดั่งอัคคีบรรลัยกัลป์
ขบเขี้ยวเคี้ยวกรามกระทืบบาท ทำอำนาจเพียงพื้นแผ่นดินลั่น
กวัดแกว่งกระบองขบฟัน กุมภัณฑ์โถมทะยานเข้าราญรอน
๏ บัดนั้น ฝ่ายลูกพระกาลชาญสมร
เห็นยักษีตีพลนิกร วานรพิโรธโกรธนัก
ผาดแผลงสำแดงฤทธี กรขวาแกว่งตรีดั่งผันจักร
หมายมาดพิฆาตชีวิตยักษ์ เข้าไล่หักโหมโรมราญ ฯ
๏ รวบรัดได้สองบาทา ด้วยกำลังศักดากล้าหาญ
ฟาดลงกับพื้นสุธาธาร ขุนมารสุดสิ้นชีวี ฯ
๏ เมื่อนั้น ท้าวจักรวรรดิยักษี
แลเห็นกุมภินอสุรี ตายด้วยฤทธีกระบี่ไพร
กริ้วโกรธพิโรธขบฟัน กระทืบบาทสนั่นหวั่นไหว
กวัดแกว่งอาวุธเป็นเปลวไฟ ขับรถเข้าไล่วานร ฯ
๏ บัดนั้น คำแหงนิลพัทชาญสมร
โลดโผนโจนไปด้วยฤทธิรอน เข้าจับงอนรถอสุรี ฯ
๏ ฉวยชุดกระชากลากมา ด้วยกำลังศักดากระบี่ศรี
ฟาดลงกับพื้นปถพี ไกรสรสารถีบรรลัยลาญ ฯ
๏ เมื่อนั้น ท้าวจักรวรรดิใจหาญ
ล้มลงกับพื้นสุธาธาร ขุนมารผุดลุกด้วยว่องไว
โกรธาเข่นเขี้ยวเคี้ยวฟัน กระทืบบาทสนั่นหวั่นไหว
ฉวยชักพระแสงศรชัย แผลงไปด้วยกำลังฤทธี ฯ
๏ ศรเป็นพันเล่มเต็มอากาศ ส่งเสียงเนียรนาทอึงมี่
ต้องหมู่วานรโยธี สิ้นชีวีเกลื่อนกลาดดาษดา ฯ
๏ เมื่อนั้น พระพรตสุริย์วงศ์นาถา
เห็นท้าวจักรวรรดิอสุรา แผลงผลาญโยธาวานร
เจ็บปวดล้มตายเกลื่อนกลาด จึ่งชักพลายวาตพระแสงศร
พาดสายน้าวหน่วงด้วยฤทธิรอน น้องพระสี่กรก็แผลงไป ฯ
๏ สำเนียงดั่งเสียงลมกาล ศรมารหักยับไม่ทนได้
สองพระองค์ลงจากรถชัย เข้าไล่โรมรันอสุรี ฯ
๏ เมื่อนั้น ท้าวจักรวรรดิยักษี
ผู้เดียวแกล้วกล้าราวี ต่อตีหลบหลีกไปมา
ต่างถอยต่างไล่สับสน ต่างตนเขม้นเข่นฆ่า
กลอกกลับจับกันไปมา หันเวียนเปลี่ยนท่าพัลวัน ฯ
๏ เมื่อนั้น ทั้งสองน้องนารายณ์รังสรรค์
องอาจถาโถมโรมรัน เข้าจับกุมภัณฑ์ด้วยฤทธี
พระพรตนั้นเหยียบเข่าขวา กรคว้าง้างเศียรยักษี
พระอนุชานั้นไล่ตามตี ต้องกายอสุรีซวนไป ฯ
๏ สองพระองค์ต่างชักศรสาตร์ อันมีอำนาจแผ่นดินไหว
พาดสายน้าวหน่วงด้วยว่องไว แล้วผาดแผลงไปด้วยศักดา ฯ
๏ ศรไล่ล้างพลกุมภัณฑ์ เสียงสนั่นทั่วทศทิศา
วานรที่ม้วยมรณา กลับเป็นขึ้นมาทันที ฯ
๏ เมื่อนั้น องค์ท้าวสี่พักตร์ยักษี
เห็นมนุษย์แผลงศรมาราวี ก็จับจักรโมลีขว้างไป ฯ
๏ สำเนียงดั่งเสียงฟ้าลั่น ครื้นครั่นกัมปนาทหวาดไหว
มืดมิดปิดดวงอโณทัย ไม่เห็นตำบลสนธยา ฯ
๏ เมื่อนั้น พระพรตสุริย์วงศ์นาถา
เห็นมืดมนทั่วสกลโลกา ผ่านฟ้าฉงนสนเท่ห์นัก
จึ่งจับศรจันทวาทิตย์ อันเรืองฤทธิ์ปราบทั่วทั้งไตรจักร
พาดสายหมายล้างอาวุธยักษ์ น้องพระหริรักษ์ก็แผลงไป ฯ
๏ ล้างจักรหักแหลกลงทันที ปถพีกัมปนาทหวาดไหว
ต้องเจ้ามลิวันกรุงไกร เต็มไปทั่วทั้งกายา ฯ
๏ เมื่อนั้น ท้าวจักรวรรดิยักษา
ถูกศรติดรึงตรึงตรา ดั่งว่าจะสิ้นชีวัน
แปดกรถอนชักกระชากฉุด ไม่หลุดยิ่งติดตรึงมั่น
อุตส่าห์แข็งใจขบฟัน กุมภัณฑ์ร่ายเวทอันฤทธี ฯ
๏ ครั้นครบสามคาบก็เป่าลง ศรหลุดจากองค์ยักษี
แต่เจ็บปวดรวดร้าวทั้งอินทรีย์ อสุรีหวาดหวั่นพรั่นใจ
หน้าซีดผาดเผือดสลดลง จะดำรงพระกายมิใคร่ได้
สิ้นสุดอาวุธจะชิงชัย สิ้นทั้งไพร่พลโยธา
จึ่งคิดว่ามนุษย์นี้สามารถ ฤทธิรงค์องอาจแกล้วกล้า
ตัวกูก็สิ้นศักดา น่าที่จะม้วยชีวี
จำเป็นจะกลับเข้าไป ยังในนิเวศน์บุรีศรี
สั่งฝูงอนงค์นารี พรุ่งนี้จึ่งจะยกมาราญรอน
คิดแล้วพอจวนอัสดง เลี้ยวลงลับเหลี่ยมสิงขร
ถีบทะยานผ่านขึ้นยังอัมพร คืนเข้าพระนครมลิวัน ฯ
๏ เมื่อนั้น พระพรตสุริย์วงศ์รังสรรค์
ไม่เห็นพญากุมภัณฑ์ จึ่งมีบัญชาถามไป
ดูก่อนพิเภกอสุรี เรานี้มีความสงสัย
จักรวรรดิสิต้องศรชัย เหตุใดจึ่งหายไปกับตา ฯ
๏ บัดนั้น ท้าวทศคิริวงศ์ยักษา
น้อมเศียรสนองพระบัญชา อันซึ่งอสุราสาธารณ์
รณรงค์ต้องศรพระทรงฤทธิ์ สุดคิดที่จะต่อกำลังหาญ
เหาะหนีไปโดยคัคนานต์ คืนเข้าสถานธานี ฯ
๏ เมื่อนั้น พระพรตทรงสวัสดิ์รัศมี
ได้ฟังพิเภกอสุรี ภูมีขึ้นยังพิชัยรถ
บัญชาให้เลิกทัพขัน โบกธงสำคัญเป็นกำหนด
โห่สนั่นครั่นครื้นถึงโสฬส บทจรคืนเข้ายังพลับพลา ฯ
๏ เมื่อนั้น ท้าวจักรวรรดิยักษา
เหาะพลางทางคิดตรึกตรา อสุราสลดระทดใจ
นิจจาเอ๋ยเสียแรงกูเรืองฤทธิ์ ทศทิศไม่รอต่อได้
สี่พักตร์แปดหัตถ์เกรียงไกร พร้อมไปด้วยเทพอาวุธ
โอรสแลสหายก็ศักดา จตุรงค์โยธานับสมุทร
แต่ละตนล้วนมีฤทธิรุทร หรือมาแพ้มนุษย์สองกร
ครวญพลางเร่งรีบเหาะมา ด้วยแสงจันทราประภัสสร
ถึงเมืองลงจากอัมพร บทจรขึ้นปราสาทรูจี ฯ
๏ เมื่อนั้น นางวัชนีสูรมเหสี
ทั้งองค์พระราชบุตรี ฝูงสนมนารีอนงค์ใน
เหลือบแลเห็นองค์พญายักษ์ พระพักตร์ผาดเผือดหม่นไหม้
โลหิตติดทั่วพระกายไป ตกใจวิ่งวุ่นออกมา ฯ
๏ ครั้นถึงจึ่งฝูงนางอนงค์ เข้าประคองพระองค์ทั้งซ้ายขวา
พาเสด็จยุรยาตรคลาดคลา มายังแท่นแก้วรูจี
ลางนางก็เปลื้องเครื่องทรง จากองค์พญายักษี
บ้างชโลมสุคนธวารี โบกปัดพัดวีวุ่นไป
อันฝูงพระกำนัลทั้งหลาย เจ้าขรัวนายสุริย์วงศ์น้อยใหญ่
อลหม่านไปทั้งวังใน ไม่เป็นตำบลสนธยา ฯ
๏ เมื่อนั้น ท้าวจักรวรรดิยักษา
เห็นเมียรักกับราชธิดา ฝูงนางอสุรากำนัล
ให้เป็นห่วงบ่วงใยอาลัยนัก รสรักรุมรึงตรึงมั่น
แสนเสียดายที่จะตายจากกัน กุมภัณฑ์นิ่งขึงตะลึงไป
ชลนาคลอคลองนองเนตร แสนทุกข์แสนเทวษละห้อยไห้
พิศพักตร์องค์อัครอรไท สะท้อนถอนใจไปมา
เป็นครู่แล้วกล่าวสุนทร ดูก่อนเยาวยอดเสน่หา
พี่ยกจตุรงคโยธา ไปต่อศักดาปัจจามิตร
สิ้นหมู่ม้ารถคชพล เสนาสามนต์อกนิษฐ์
ทั้งตัวก็ต้องศรพิษ เจ็บเพียงชีวิตจะวายปราณ
เข้ามาหวังว่าจะสั่งเจ้า ยุพเยาว์ผู้ยอดสงสาร
กับราชธิดายุพาพาล นงคราญค่อยอยู่ให้จงดี ฯ
๏ เมื่อนั้น นางวัชนีสูรมเหสี
ทั้งองค์พระราชบุตรี เทวีได้ฟังพระบัญชา
ตกใจดั่งใครมาฟันฟาด ให้เศียรขาดออกจากกรรฐา
สองนางกอดเบื้องบาทา โศกาครวญครํ่ารำพัน ฯ
๏ โอ้ว่าพระทูลกระหม่อมเอ๋ย พระคุณเคยร่มเกศดั่งฉัตรกั้น
เย็นทั่วพื้นภพมลิวัน ควรหรือทรงธรรม์จะหนีไป
เหตุนี้เพราะฟังทศพิน จึ่งเกิดเสี้ยนไพรินศึกใหญ่
ให้ได้เดือดร้อนรนใจ ทั่วไปทั้งราชธานี
ขอพระองค์ผู้ทรงปรีชาชาญ จงงดการที่จะชิงชัยศรี
ผ่อนผันเป็นราชไมตรี อย่าให้มีฉันทาต่อกัน
จะได้อยู่เสวยรมย์ชมสมบัติ สารพัดสิ่งสุขเกษมสันต์
พร้อมหมู่สุริย์วงศ์พงศ์พันธุ์ โดยมหันตยศสืบไป
ฟังข้าน้อยเถิดพระทรงฤทธิ์ จะสู้เสียชีวิตหาควรไม่
ทูลพลางข้อนทรวงเข้ารํ่าไร สะอื้นไห้กันแสงโศกี ฯ
๏ เมื่อนั้น ท้าวจักรวรรดิยักษี
ฟังนางรํ่าว่าพาที ยิ่งทวีทุกขาอาวรณ์
สงสารนํ้าคำนั้นสุดคิด ร้อนจิตดั่งเพลิงสุมขอน
ชลนัยน์คลอเนตรภูธร ถอนใจแล้วมีบัญชา
ซึ่งจะให้งอนง้อไพรี เหมือนหนึ่งวาทีของเจ้าว่า
จนใจอยู่แล้วนะแก้วตา จะรู้ที่ไว้หน้าแห่งใด
อายแก่เทวาสุราฤทธิ์ ทั่วทั้งทศทิศจะหมิ่นได้
พี่ก็เป็นบุรุษอาชาไนย จะรักชีวาลัยไปไยมี
ถึงสุดสิ้นชนมานจะไว้ยศ ให้ปรากฏฟากฟ้าราศี
เจ้ากับพระราชบุตรี ทั้งสนมนารีกำนัล
ค่อยอยู่ศรีสวัสดิ์ถาวร อย่าทุกข์ร้อนวิโยคโศกศัลย์
สิ่งใดจงได้ปรึกษากัน อย่ามีโมหันธ์ฉันทา ฯ
๏ เมื่อนั้น นางวัชนีสูรเสน่หา
ทั้งองค์พระราชธิดา แสนสนมกัลยานารี
ได้ฟังมธุรสพจนารถ ต่างเข้ากอดบาทบทศรี
จิตใจไม่เป็นสมประดี เทวีวอนว่ารำพันไป
โอ้พระทูลกระหม่อมจอมภพ เลิศลบโลกาไม่หาได้
เคยอยู่ปกเกศกันภัย สิ่งใดมิให้แผ้วพาน
แต่นี้ข้าบาทยุคล จะอาวรณ์ร้อนรนดั่งเพลิงผลาญ
ที่เคยสุขก็จะทุกข์ทรมาน จะแสนโศกรำคาญเวทนา
ครวญพลางจึ่งฝูงนางอนงค์ เกลือกลงกับบาทท้าวยักษา
ต่างตนแสนโศกโศกา ดั่งว่าจะสิ้นสมประดี ฯ
๏ เมื่อนั้น ท้าวจักรวรรดิยักษี
เห็นนางกันแสงโศกี อสุรีสลดระทดใจ
ให้เป็นห่วงรัดตรึงจิต ดั่งปืนพิษเสียบทรวงไม่ถอนได้
แสนทุกข์แสนเทวษด้วยอาลัย ในฝูงกำนัลกัลยา
จึ่งยอกรลูบหลังมเหสี พิศพักตร์บุตรีเสน่หา
ชลเนตรคลอคลองนัยนา โศกาเพียงสิ้นชีวัน ฯ
๏ ครั้นพระสุริยาเรื่อรอง แสงทองพรรณรายฉายฉัน
เสด็จจากห้องแก้วแพรวพรรณ จรจรัลออกท้องพระโรงชัย ฯ
๏ ลดองค์ลงเหนือบัลลังก์อาสน์ ตรัสสั่งอำมาตย์ผู้ใหญ่
จงจัดพหลพลไกร กูจะไปรณรงค์ด้วยไพรี ฯ
๏ บัดนั้น ทินสูรเสนายักษี
รับสั่งพระองค์ทรงธรณี ถวายอัญชุลีแล้วออกมา ฯ
๏ เกณฑ์หมู่ม้ารถคชสาร ทหารพลเรือนพร้อมหน้า
เรียกตามบาญชีโยธา เร่งรัดฉุดคร่ากันวุ่นวาย
นายหมวดตรวจตราโบยตี จับได้คนนี้คนโน้นหาย
บ้างลากลูกเมียแม่ยาย มาส่งให้นายเนื่องไป
อันหมู่โยธาเสนายักษ์ จะสมัครสักตนก็หาไม่
หากว่าขัดสนจนใจ กลัวภัยพญากุมภัณฑ์
มาเข้ากองทัพนับสมุทร จบเครื่องอาวุธก็ไม่มั่น
นั่งถอนใจใหญ่ยิงฟัน ต่างปรับทุกข์กันไปมา ฯ
๏ เมื่อนั้น ท้าวจักรวรรดิยักษา
เสด็จจากแท่นแก้วอลงการ์ เข้ามาที่สรงวาริน ฯ
๏ ชำระสระสนานสำราญองค์ ทรงสุคนธ์หอมฟุ้งจรุงกลิ่น
สนับเพลาเครือวงเป็นหงส์บิน เชิงรูปนาคินทร์เกี่ยวกัน
ภูษาพื้นตองท้องแย่ง ชายไหวชายแครงดวงกุดั่น
ฉลององค์ทรงประพาสเครือสุวรรณ เกราะเกล็ดเพชรคั่นทับทิมราย
ตาบทิศทับทรวงดวงผลึก สอดสังวาลศึกสามสาย
พาหุรัดทองกรมังกรกลาย ธำมรงค์เพชรพรายอรชร
สี่เศียรทรงมหามงกุฎแก้ว กรรเจียกจรวาวแววประภัสสร
จับอัษฎาวุธทั้งแปดกร บทจรไปหาเมียรัก ฯ
๏ ลดองค์ร่วมอาสน์อัคเรศ แสนเทวษพ่างเพียงอกหัก
คิดความพิสมัยอาลัยนัก พญายักษ์กอดไว้กับอุรา
แล็วมีวาจาอันสุนทร ดูก่อนเยาวยอดเสน่หา
วันนี้ตัวพี่จะมรณา แก้วตาค่อยอยู่จงดี
ซึ่งประมาทพลาดพลั้งสิ่งใด ให้ขัดข้องเคืองใจมารศรี
ด้วยมโนกายาวาที อย่ามีเวรกรรมต่อกัน
ถ้าผู้ใดได้ผ่านสมบัติ ในเศวตฉัตรฉายฉัน
เจ้ากับธิดาแลกำนัล ฝากตัวเขานั้นสืบไป
ค่อยเสงี่ยมเจียมองค์อยู่จงดี อย่าให้มีราคีสิ่งใดได้
ซึ่งพี่สอนสั่งจงจำไว้ จะเป็นศรีสวัสดิ์ไปทุกเวลา ฯ
๏ เมื่อนั้น นางวัชนีสูรเสน่หา
ได้ฟังสมเด็จพระภัสดา ดั่งว่าจะสิ้นชีวี
กราบลงแทบเบื้องบาทบงสุ์ แห่งองค์พญายักษี
ข้อนทรวงเข้าทรงโศกี เทวีครวญครํ่ารํ่าไร
โอ้พระปิ่นเกล้าของเมียเอ๋ย จะเคยไกลเบื้องบาทก็หาไม่
ควรหรือจะทิ้งข้าไว้ ให้ได้ทนทุกข์เวทนา
อันพวกพาลาปัจจามิตร สุดคิดที่จะแลดูหน้า
จะแสนระกำช้ำใจทุกเวลา กัลยาทูลพลางทางโศกี ฯ
๏ เมื่อนั้น ท้าวจักรวรรดิยักษี
เห็นเมียรักรํ่าพาที ยิ่งมีอาลัยเป็นพ้นคิด
ชลเนตรคลอดวงนัยนา แล้วมีบัญชาประกาศิต
อันเกิดมาเป็นรูปเป็นชีวิต ก็ถึงพรหมลิขิตไม่เว้นใคร
เจ้าอย่าโศกาอาวรณ์ แสนเทวษทุกข์ร้อนละห้อยไห้
ว่าแล้วเสด็จคลาไคล ตรงไปเกยรัตน์มณี ฯ
๏ เมื่อนั้น นางวัชนีสูรมเหสี
ทั้งองค์พระราชบุตรี แสนสนมนารีกำนัล
ต่างองค์ต่างฟายชลเนตร แสนทุกข์แสนเทวษโศกศัลย์
ดั่งหนึ่งจะสิ้นชีวัน พากันวิ่งตามเสด็จมา ฯ
๏ ครั้นถึงจึ่งฝูงอนงค์นาฏ ต่างเข้ากอดบาทซ้ายขวา
ซบพักตร์กันแสงโศกา ทูลวอนพญาอสุรี ฯ
๏ อัคเรศว่าโอ้พระยอดรัก จงผินพักตร์ดูข้าบทศรี
มาทิ้งแต่เมียลูกไว้ทั้งนี้ ไม่มีเมตตาอาวรณ์
พระองค์ผู้ทรงศักดาฤทธิ์ จงประหารชีวิตเมียเสียก่อน
จึ่งค่อยยกพวกพลากร บทจรออกจากพารา
กำนัลว่าโอ้พระจอมเกศ พระเดชเคยปกเกศา
บำรุงเลี้ยงข้าทั้งนี้มา พระคุณลํ้าฟ้าสุธาธาร
มาตรแม้นผิดพลั้งก็สั่งสอน ให้ถาวรเป็นสุขเกษมศานต์
แก้วแหวนเงินทองศฤงคาร โปรดประทานให้ถ้วนหน้ากัน
มเหสีว่าโอ้จะแลลับ ดั่งเดือนดับสิ้นแสงฉายฉัน
สงสารแต่องค์ธิดานั้น ขวัญข้าวพึ่งค่อยจำเริญวัย
จะกันแสงถึงองค์พระบิตุเรศ แสนเทวษเศร้าสร้อยละห้อยไห้
แม่ลูกจะระกำช้ำใจ ด้วยอยู่ในเงื้อมมือไพรี
นางสนมว่าโอ้จะได้ทุกข์ เสื่อมสุขสิ้นความเกษมศรี
จะเงียบเสียงดุริยางค์ดนตรี จะรํ่าร้องไห้มี่ทั้งพารา
แต่นี้ไปไม่มีที่พึ่ง เหมือนหนึ่งพระบรมนาถา
รํ่าพลางทางแสนโศกา ดั่งว่าจะสิ้นชีวัน ฯ
๏ เมื่อนั้น ท้าวจักรวรรดิรังสรรค์
เห็นเมียรักกับฝูงกำนัล มารำพันครวญครํ่ารํ่าไร
ให้สลดระทดพระทัยนัก ความรักมิใคร่จะจากได้
สวมสอดกอดนางเข้าไว้ รับขวัญปลอบไปด้วยวาจา
เจ้าอย่าโศกาอาวรณ์ ดวงสมรผู้ยอดเสน่หา
กรรมมีตัวพี่จะขอลา แก้วตาค่อยอยู่รักษากัน
สั่งแล้วเสด็จยุรยาตร จากฝูงอนงค์นาฏสาวสวรรค์
ยกบาทย่างเยื้องจรจรัล ไปขึ้นรถสุวรรณพรรณราย ฯ
๏ จึ่งให้เคลื่อนพยุหโยธี แสนสุรเสนีทั้งหลาย
กองหน้าโบกธงสามชาย บ่ายทัพไปตามมรคา ฯ
๏ โอ้ครั้นออกนอกราชนิเวศน์ ทอดพระเนตรเหลือบแลทั้งซ้ายขวา
พินิศพิศดูพารา สนุกดั่งเมืองฟ้าดุษฎี
เสียดายปราสาททั้งสาม ล้วนงามด้วยแก้วสลับสี
เคยอยู่เป็นสุขทุกราตรี กับฝูงนารีอนงค์ใน
ทีนี้จะแลลับแล้ว ปราสาทแก้วที่เคยอาศัย
เสียดายห้องทองอำไพ หอมไปด้วยรสสุคนธา
เคยฟังเสียงขับนางจำเรียง สำเนียงยั่วยวนเสน่หา
เคยภิรมย์สมสุขทุกเวลา อนิจจาแต่นี้จะจากจร
เหลียวเห็นปราสาทมเหสี แสงมณีจำรัสประภัสสร
ยิ่งคิดโศกาอาวรณ์ ทอดถอนฤทัยอาลัยนัก
อกเอ๋ยสารพัดจะพลัดพราก จำจากครั้งนี้เพียงอกหัก
สงสารบุตรีผู้ยอดรัก จะไม่ได้เห็นพักตร์บิดา
เสียดายฝูงนางพระสนม เคยเชยชมสมสนิทเสน่หา
ตั้งแต่นี้ไปจะลับตา คิดมาก็น่าอนาถใจ
โอ้ว่ามลิวันราชฐาน โอฬารไม่มีที่เปรียบได้
ไพบูลย์พูนสุขด้วยโภไคย ชายหญิงแน่นไปทั้งธานี
จะสูญเศร้าเปลี่ยวเปล่าเหงาเงียบ เย็นเชียบดั่งป่าช้าผี
เอ็นดูไพร่ฟ้าประชาชี จะมีแต่กินนํ้าตา
ยิ่งคิดยิ่งแสนอาลัยนัก พญายักษ์เศร้าโทมนัสสา
จนออกมานอกทวารา ให้หวาดหวั่นวิญญาณ์กุมภัณฑ์
เหมือนมาผู้เดียวเอองค์ ไม่มีจัตุรงค์พลขันธ์
ทุกทิศมืดมัวเป็นควัน กลางวันดั่งจะย่ำเข้าราตรี
กงรถไม่ลั่นสนั่นก้อง เสียงโห่ดั่งร้องไห้มี่
แร้งกาบินว่อนจิกตี กลาบาตตกที่หน้ารถ
พฤกษาริมทางไม่ต้องลม หักโค่นระทมไปหมด
บรรดาเครื่องทรงสำหรับยศ ปรากฏโชติช่วงดั่งเปลวไฟ
ธงทิวซึ่งแห่เป็นขนัด จะโบกสะบัดไปมาก็หาไม่
เห็นลางก็สลดระทดใจ ตะลึงไปจนถึงที่ยุทธ์ ฯ
๏ จึ่งให้หยุดจตุรงค์ทวยหาญ หมู่มารแน่นนันต์นับสมุทร
ตั้งเป็นกระบวนพยุหครุฑ คอยทัพมนุษย์วานร ฯ
๏ เมื่อนั้น พระพรตสุริย์วงศ์ทรงศร
ไสยาสน์เหนืออาสน์อลงกรณ์ ภูธรถวิลจินดา
ที่จะล้างเจ้ากรุงมลิวัน ให้มันสิ้นชีพสังขาร์
จนล่วงปัจฉิมเวลา จันทราเลี้ยวเหลี่ยมเมรุไกร
เสนาะไก่แก้วขันสนั่นก้อง ดุเหว่าเร่าร้องเสียงใส
ดั่งหนึ่งจะแกล้งถวายชัย ทั้งในมยุราคีรี ฯ
๏ ครั้นพระสุริยาเรื่อรอง แสงทองกระจ่างจำรัสศรี
สระสรงทรงเครื่องรูจี จรลีออกหน้าพลับพลา ฯ
๏ ลดองค์ลงเหนือบัลลังก์อาสน์ แสนเสนามาตย์พร้อมหน้า
หมอบเฝ้าเกลื่อนกลาดดาษดา ดั่งดาวล้อมจันทราในอัมพร
พอได้ยินสำเนียงโห่ร้อง สะเทือนท้องมยุราสิงขร
ดั่งเสียงคลื่นฟื้นฝั่งสาคร ภูธรจึ่งตรัสถามไป
ดูก่อนพิเภกอสุรา จักรวรรดิยกมาหรือไฉน
หรือจะเป็นอสูรตนใด ที่ในมลิวันธานี ฯ
๏ บัดนั้น ท้าวทศคิริวงศ์ยักษี
รับสั่งพระองค์ทรงฤทธี อสุรีจับยามสามตา
เห็นแจ้งจึ่งกราบบังคมทูล นเรนทร์สูรน้องนารายณ์นาถา
อันทัพซึ่งยกออกมา คือว่าจักรวรรดิขุนมาร
ในยามนี้ทายว่าร้ายนัก มันจักสิ้นชีพสังขาร
ด้วยเดชพระองค์ผู้ชัยชาญ การศึกจะเสร็จในวันนี้ ฯ
๏ เมื่อนั้น พระพรตทรงสวัสดิ์รัศมี
ฟังพิเภกทูลก็ยินดี จึ่งมีพระราชบัญชา
ดูก่อนลูกพระอาทิตย์ ท่านผู้เรืองฤทธิ์แกล้วกล้า
จงจัดพหลโยธา เราจะไปเข่นฆ่าขุนมาร ฯ
๏ บัดนั้น สุครีพผู้ปรีชาหาญ
ก้มเกล้ารับราชโองการ กราบกับบทมาลย์แล้วรีบจร ฯ
๏ จัดเป็นกระบวนพยุหบาตร สี่หมู่องอาจชาญสมร
โยธาทั้งสามพระนคร ยักษาวานรแน่นไป
แต่ละตนล้วนมีฤทธิรุทร จะวิดวักตักสมุทรให้แห้งได้
เหาะเหินเดินฟ้าก็ว่องไว เข้าไหนแหลกลงเป็นผงคลี
ผู้เดียวจะปล้นอสุรภพ ก็ได้ดั่งปรารภกระบี่ศรี
ถึงจะช้อนพระเมรุคีรี ทั้งเขาตรีกูฏขึ้นมา
ชูไว้แต่ฝ่ามือเดียว อาจเที่ยวไปได้ในเวหา
ล้วนถือเครื่องสรรพสาตรา เริงร่าลำพองคะนองฮึก
กวัดแกว่งดั่งแสงเพลิงพราย องอาจมาดหมายจะหักศึก
ตั้งเป็นหมวดหมู่ดูพิลึก คั่งคึกเพียบพื้นปถพี ฯ
๏ เมื่อนั้น พระพรตสุริย์วงศ์เรืองศรี
ชวนพระอนุชาร่วมชีวี จรลีไปสรงชลธาร ฯ
๏ ประทุมทองโปรยปรายดั่งสายฝน ทรงสุคนธ์รื่นรสหอมหวาน
สนับเพลาพลอยแววแก้วประพาฬ เชิงงอนโอฬารด้วยพลอยราย
พระเชษฐาภูษาพื้นดำ ลายกินนรรำเฉิดฉาย
พระอนุชาพื้นตองทองพราย ฉลุลายแย่งยกกระหนกงอน
ต่างทรงชายแครงชายไหว ประดับเพชรเจียระไนประภัสสร
เกราะแก้วฉลององค์อลงกรณ์ ทับทรวงสร้อยอ่อนสังวาลย์วัลย์
ตาบทิศทองกรชมพูนุท พาหุรัดรายบุษย์ทับทิมคั่น
ธำมรงค์มรกตเรือนสุบรรณ มงกุฎแก้วกุดั่นกรรเจียกทัด
ต่างจับศรสิทธิ์ฤทธิรงค์ พระแสงขรรค์นั้นทรงสอดขัด
งามสง่าดั่งมหาจักรพรรดิ สองกษัตริย์ตามกันไปขึ้นรถ ฯ
๏ รถเอยรถทรง กำแก้วดุมกงอลงกต
แอกช้อยอรชรอ่อนชด บัลลังก์ลดชั้นแล้วด้วยแก้วลาย
เครือขดภาพเคียงเรียงคั่น สามชั้นแสงช่วงมณีฉาย
กาบกระจังช่องกระจกกระหนกกลาย บุษบกบันระบายสุบรรณบิน
ห้ายอดสูงเยี่ยมโพยมหน ทวยกาญจน์จงกลล้วนแก้วสิ้น
แสงมาศสุกแม้นพิมานอินทร์ เทียมสินธพสี่ตัวคะนอง
พระกนิษฐ์นั่งประนมนิ้วประณต ขุนรถขับรีบเผ่นผยอง
เครื่องสูงครบสิ่งกรรชิงทอง ปี่ฆ้องกลองขานประสานกัน
เสียงโห่ทวยหาญร่านฮึก สามโลกพันลึกสะเทือนลั่น
ธงหน้าโบกนำเป็นสำคัญ รีบขับพลขันธ์ดำเนินมา ฯ
๏ ครั้นถึงสมรภูมิชัย แลไปเห็นทัพยักษา
จึ่งให้ขับรถรัตนา ขึ้นมาหน้าทัพขุนมาร ฯ
๏ แล้วร้องว่าเหวยท้าวสี่พักตร์ อย่าฮึกฮักอาจองทะนงหาญ
วันนี้ตัวเอ็งจะวายปราณ ด้วยศรกูผู้ชาญฤทธี
แม้นรักกายเสียดายชีวิต รู้ซึ่งโทษผิดของยักษี
เราผู้บำรุงธาตรี จึ่งจะไว้ชีวีอสุรา ฯ
๏ เมื่อนั้น ท้าวจักรวรรดิยักษา
ได้ฟังกริ้วโกรธโกรธา จึ่งมีวาจาตอบไป
เหวยเหวยมนุษย์ทรลักษณ์ อย่าฮึกฮักเจรจาหยาบใหญ่
กูไม่เคยนอบน้อมผู้ใด ทั้งในชั้นฟ้าบาดาล
แม้นมาตรจะเสียชีวิต อย่าคิดว่าจะเกรงกำลังหาญ
ตัวกูก็นับว่าชายชาญ จะผลาญเสียให้สิ้นไม่ละกัน
ว่าแล้วสี่ปากประกาศสั่ง เสียงดังสะเทือนเลื่อนลั่น
เหวยเหวยอสุรกุมภัณฑ์ จงช่วยกันล้อมจับมนุษย์มา ฯ
๏ บัดนั้น ฝ่ายหมู่อสุรศักดิ์ยักษา
ได้ฟังพระราชบัญชา ขององค์พญาอสุรี
ต่างตกใจกลัวไม่มีขวัญ ตัวสั่นหน้าซีดคือผี
ขบฟันดั่งจะเข้าโจมตี ลั่นปืนเสียงมี่อยู่แต่ไกล
ทำเงือดเงื้อกวัดแกว่งอาวุธ อุตลุดโห่ร้องไม่เข้าใกล้
แยกเขี้ยวขู่ตวาดวุ่นไป เหลือกตาหลอกให้แล้วหนีมา ฯ
๏ บัดนั้น ฝ่ายพลวานรแกล้วกล้า
ต่างเข้าราวีตีประดา ตามไล่เข่นฆ่าพลมาร
จับได้หักคอหักเข่า ฉีกอกฉีกเท้าอลหม่าน
บ้างฟาดกับพื้นสุธาธาร หมู่มารตายยับไม่สมประดี ฯ
๏ บัดนั้น ฤทธิสูรฤทธิศักดิ์ยักษี
ตรีพัทตรีพาลอสุรี ซึ่งเป็นนายโยธีทั้งสี่ตน
เห็นวานรผลาญพลมรณา กริ้วโกรธโกรธากุลาหล
แกว่งกระบองสำแดงฤทธิรณ เข้าประจญโจมตีกระบี่ไพร ฯ
๏ บัดนั้น นิลพัทนิลนนท์ทหารใหญ่
นิลเอกนิลขันชาญชัย เห็นสี่ยักษ์รุกไล่กระบี่มา
ต่างตนโกรธาตัวสั่น มือคันเขม้นเข่นฆ่า
กวัดแกว่งพระขรรค์อันศักดา โถมเข้าร้บหน้าอสุรี ฯ
๏ บัดนั้น ทั้งสี่ทหารยักษี
ต่างตนผาดแผลงฤทธี เข้าราวีหักโหมโรมราญ
หวดซ้ายป่ายขวาอุตลุด กวัดแกว่งอาวุธสำแดงหาญ
ฤทธิสูรโลดโผนโจนทะยาน จับลูกพระกาลชาญฉกรรจ์
ฤทธิศักดิ์โจมจับนิลนนท์ ตรีพัทประจญนิลขัน
ฝ่ายว่าตรีพาลกุมภัณฑ์ โรมรันนิลเอกด้วยฤทธี
แปดนายบุกบันประจัญกร รบรุกราญรอนไม่ถอยหนี
ต่างหาญต่างกล้าราวี ต่างตีต่างฟันกันไปมา ฯ
๏ บัดนั้น สี่กระบี่ฤทธิไกรใจกล้า
หักเอาด้วยกำลังศักดา โจมจับอสุราว่องไว
สี่นายแทงสี่อสุรี ล้มลงกับที่ไม่ลุกได้
ฉีกแขนฉีกขาโยนไป ยังหน้ารถชัยขุนมาร ฯ
๏ เมื่อนั้น เจ้ากรุงมลิวันราชฐาน
เห็นสี่กระบี่ผู้ชัยชาญ ฆ่าสี่ทหารมรณา
ขบเขี้ยวเคี้ยวฟันกระทืบบาท หมายมาดเขม้นเข่นฆ่า
ฉวยชักแสงศรอันศักดา พาดสายแผลงมาด้วยว่องไว ฯ
๏ สำเนียงดั่งเสียงพยุฝน สุธาดลกัมปนาทหวาดไหว
เป็นพระขรรค์แก้วปลิวไป ไล่ล้างวานรโยธี ฯ
๏ เมื่อนั้น พระพรตทรงสวัสดิ์รัศมี
เห็นศรเป็นพระขรรค์มาราวี ต้องกระบี่ตายกลาดดาษดา
จึ่งชักอัคนิวาตพาดสาย งามคล้ายพระบรมเชษฐา
หมายล้างอาวุธอสุรา แผลงสนั่นลั่นฟ้าโสฬส ฯ
๏ อากาศมืดคลุ้มชอุ่มควัน ศรนั้นบันดาลเป็นลมกรด
ล้างพระขรรค์ทำลายพิชัยรถ หักยับลงหมดด้วยฤทธี ฯ
๏ เมื่อนั้น ท้าวจักรวรรดิยักษี
เสียรถกริ้วโกรธดั่งอัคคี ลุกขึ้นแกว่งตรีขว้างไป ฯ
๏ เป็นตรีเกลื่อนกลาดโพยมหน ตกลงดั่งฝนห่าใหญ่
ต้องหมู่โยธีกระบี่ไพร เจ็บปวดบรรลัยก่ายกัน ฯ
๏ เมื่อนั้น พระพรตสุริย์วงศ์รังสรรค์
เห็นตรีจักรวรรดิกุมภัณฑ์ มาต้องพลขันธ์วานร
ดังหนึ่งต้องสายฟ้าฟาด จึ่งชักพลายวาตพระแสงศร
น้าวหน่วงด้วยกำลังฤทธิรอน ภูธรก็ผาดแผลงไป ฯ
๏ ตรีศูลละเอียดลงด้วยฤทธิ์ ทศทิศกัมปนาทหวาดไหว
วานรที่ม้วยบรรลัย ก็ได้ชีวิตคืนมา
สองพระองค์เสด็จยุรยาตร จากบัลลังก์ราชรัถา
พระกรแกว่งศรอันศักดา เข้าต่อฤทธาอสุรี ฯ
๏ เมื่อนั้น ท้าวจักรวรรดิยักษี
ผู้เดียวโถมถาเข้าราวี คลุกคลีหนีไล่พัลวัน
แปดหัตถ์ป้องปัดสาตรา กลอกกลับไปมาดั่งจักรผัน
ต่างตีต่างรับต่างฟัน ติดพันไม่ลดงดกร ฯ
๏ เมื่อนั้น ทั้งสองน้องนารายณ์ทรงศร
รบรุกบุกบันราญรอน ต่อกรด้วยราชไพรี
พระพรตเผ่นขึ้นเหยียบบ่า พระอนุชาเหยียบเข่ายักษี
ตีต้องจักรวรรดิหลายที ซวนไปจากที่โรมรัน ฯ
๏ เมื่อนั้น องค์ท้าวแปดกรรังสรรค์
โกรธาขบเขี้ยวเคี้ยวฟัน กุมภัณฑ์แผลงศรไปด้วยฤทธิ์ ฯ
๏ สำเนียงดั่งเสียงฟ้าฟาด เป็นนาคเกลื่อนกลาดอกนิษฐ์
เลื้อยเลิกพังพานพ่นพิษ ดั่งจะล้างชีวิตทั้งโลกา ฯ
๏ เมื่อนั้น พระพรตสุริย์วงศ์นาถา
เห็นท้าวจักรวรรดิอสุรา แผลงเป็นนาคาเกรียงไกร
จึ่งชักพระแสงศรสาตร์ อันมีอำนาจแผ่นดินไหว
พาดสายน้าวหน่วงด้วยว่องไว ภูวไนยก็ลั่นไปทันที ฯ
๏ สำเนียงดั่งเสียงพระเมรุทรุด กลับเป็นพญาครุฑปักษี
ฉวยฉาบคาบเคี้ยวนาคี สูญสิ้นกับที่ไม่พริบตา ฯ
๏ เมื่อนั้น ท้าวจักรวรรดิยักษา
เห็นศรมนุษย์เป็นครุฑา สังหารนาคาแหลกลาญ
พิโรธโกรธกริ้วตัวสั่น ขบฟันผาดแผลงสำแดงหาญ
กวัดแกว่งจักรแก้วสุรกานต์ ขุนมารก็ขว้างตรงไป ฯ
๏ โชดิช่วงดั่งดวงพระสุริยา เป็นก้อนศิลาไม่นับได้
ตกต้องโยธีกระบี่ไพร บรรลัยเกลื่อนกลาดดาษดิน ฯ
๏ เมื่อนั้น สองกษัตริย์สุริย์วงศ์ทรงศิลป์
เห็นจักรจักรวรรดิอสุรินทร์ บันดาลก้อนหินตกมา
ต่างองค์จับศรพาดสาย น้าวหน่วงเยื้องกรายเงื้อง่า
หมายล้างชีวิตอสุรา ทั้งสองกษัตราก็แผลงไป ฯ
๏ ศรพระสัตรุดสังหาร จักรแก้วแหลกลาญไม่ทนได้
อันพวกโยธีกระบี่ไพร ซึ่งบรรลัยก็รอดชีวี
พรหมาสตร์ผาดเสียงกึกก้อง ต้องอกจักรวรรดิยักษี
กรขาดออกจากอินทรีย์ ล้มลงกับที่พสุธา ฯ
๏ เมื่อนั้น ท้าวจักรวรรดิยักษา
ต้องศรยังไม่สิ้นชีวา อสุราแลเล็งเพ่งพิศ
เห็นสังข์จักราคทาธร ของพระสี่กรจักรกฤษณ์
ออกจากกายสองพระองค์ทรงฤทธิ์ คิดได้ว่าวงศ์พระนารายณ์
ตกใจเสียดายชีวัน ความทิฐินั้นก็สูญหาย
ทูลว่าข้าบาทประมาทกาย จึ่งมาหลงตายในครั้งนี้
มิได้แจ้งเลยว่าพระองค์ เป็นวงศ์หริรักษ์เรืองศรี
จึ่งอาจอหังการ์ราวี ให้เคืองธุลีพระบาทา
ทั้งนี้เป็นต้นด้วยผลกรรม นำให้สิ้นชีพสังขาร์
ขออย่ามีเวรเวรา แก่ข้าผู้จะม้วยชีวัน ฯ
๏ เมื่อนั้น สองกษัตริย์สุริย์วงศ์รังสรรค์
ได้ฟังวาจากุมภัณฑ์ ทูลขอโทษทัณฑ์ก็ปรานี
จึ่งมีพจนารถอันสุนทร ดูก่อนจักรวรรดิยักษี
แรกเรายกมาถึงธานี ก็ได้มีสาราเข้าไป
แจ้งความเสร็จสิ้นแต่หนหลัง ท่านจะเชื่อฟังก็หาไม่
เราผู้บำรุงภพไตร มิได้จองเวรเวรา
อย่าคิดอาลัยในชีวิต จงตั้งจิตให้มั่นดีกว่า
หมายเอาสมบัติเมืองฟ้า เป็นมหาผาสุกสวัสดี ฯ
๏ เมื่อนั้น ท้าวจักรวรรดิยักษี
ได้ฟังพระราชวาที ยินดีน้อมเศียรบังคมทูลฯ
๏ ปากหนึ่งว่าโอ้พระทรงฤทธิ์ ชีวิตข้านี้จะดับสูญ
ขอฝากสุริย์วงศ์พงศ์ประยูร ไว้ใต้บาทมูลสืบไป
ทั้งองค์อัคเรศมเหสี แสนสนมนารีน้อยใหญ่
กับราชธิดายาใจ จงได้ปลูกเลี้ยงแต่โดยธรรม์
ปากสองว่าโอ้ขอถวาย สมบัติทั้งหลายในเขตขัณฑ์
ทั่วพิภพธานีมลิวัน อันแสนสนุกดั่งเมืองอินทร์
อีกหมู่จตุรงค์โยธา เสนาสามนต์ทั้งปวงสิ้น
หญิงชายไพร่ฟ้าข้าแผ่นดิน ให้ภิญโญสุขสวัสดี
ปากสามว่าโอ้พระทรงเดช จงได้โปรดเกศเกศี
อย่าให้ซากศพข้านี้ กลิ้งอยู่กลางที่สุธาธาร
จะเป็นเหยื่อสัตว์ป่ากาแร้ง ยื้อแย่งจิกกินเป็นอาหาร
เน่าเปื่อยเรี่ยรายดั่งจัณฑาล จะได้ความอัประมาณทั้งโลกา
ปากสี่ว่าโอ้พระภูวนาถ ช่วยทูลบาทพระนารายณ์นาถา
ว่าข้าขอถวายบังคมลา ไปสู่ฟากฟ้าดุษฎี
สี่ปากสิ้นฝากสิ้นสั่ง สิ้นเสียงสิ้นกำลังยักษี
พิษศรร้อนรุ่มทั้งอินทรีย์ อสุรีสุดสิ้นชีวัน ฯ
๏ มาจะกล่าวบทไป ถึงเทเวศนางฟ้าในสวรรค์
เห็นน้องพระองค์ทรงสุบรรณ สังหารกุมภัณฑ์มรณา
มีความชื่นชมโสมนัส เยี่ยมแกลตบหัตถ์สำรวลร่า
บ้างโปรยปรายทิพย์มาลา มณฑากลิ่นฟุ้งจรุงใจ
บ้างขับขานประสานพิณพาทย์ ทุกวิมานมาศน้อยใหญ่
แซ่ซ้องอำนวยอวยชัย น้องพระภูวไนยทรงครุฑ
อื้ออึงคะนึงกึกก้อง สะเทือนท้องสุธามหาสมุทร
ตลอดถึงกาลาคนิรุทร อุตลุดทั่วทั้งโลกา ฯ
๏ เมื่อนั้น สองกษัตริย์สุริย์วงศ์นาถา
ครั้นเสร็จสังหารอสุรา เทวาโปรยทิพย์สุมามาลย์
เกลื่อนกลาดดาษไปทั้งที่รบ กลิ่นตลบเฟื่องฟุ้งหอมหวาน
พระหยิบชมดมเล่นสำราญ ทั้งหมู่ทหารโยธี
เหล่าลิงวิ่งวุ่นพัลวัน ชิงกันกับหมู่ยักษี
ต่างตนสุขเกษมเปรมปรีดิ์ หยอกกันอึงมี่ทั้งทัพชัย
แล้วสั่งพิเภกขุนมาร ตัวท่านเป็นคนผู้ใหญ่
จงอยู่ส่งศพนี้เข้าไป ยังในธานีมลิวัน
สั่งพลางเสด็จยุรยาตร งามดั่งเทวราชในสวรรค์
ขึ้นทรงรถแก้วแพรวพรรณ เลิกพวกพลขันธ์เข้าพลับพลา ฯ
๏ บัดนั้น ฝ่ายพลจักรวรรดิยักษา
แอบดูตามเชิงบรรพตา เห็นเจ้าลงกาธานี
ยังอยู่ในที่สนามรบ ใกล้ศพพญายักษี
ก็พากันออกจากพนาลี เข้าไปสู่ที่กุมภัณฑ์ ฯ
๏ ครั้นถึงจึ่งประณตบทบงสุ์ ท้าวทศคิริวงศ์รังสรรค์
หมอบเฝ้าอยู่เป็นอันดับกัน กุมภัณฑ์คอยฟังพระบัญชา ฯ
๏ เมื่อนั้น น้องท้าวทศพักตร์ยักษา
จึ่งมีพจนารถวาจา ดูราสุพินสันเสนี
ตัวท่านจงเข้าไปแจ้งเหตุ แก่องค์อัคเรศมเหสี
ว่าองค์พระราชสามี บัดนี้สุดสิ้นชีวัน
ให้นางเร่งออกมาเฝ้าบาท น้องนารายณ์ธิราชรังสรรค์
ทูลขอพระศพกุมภัณฑ์ เข้าไปมลิวันพารา ฯ
๏ บัดนั้น สุพินสันเสนียักษา
รับสั่งถวายบังคมลา พากันเข้าไปยังธานี ฯ
๏ ครั้นถึงน้อมเศียรบังคมทูล นางวัชนีสูรมเหสี
ว่าพระองค์มงกุฎอสุรี ยกพวกโยธีไปรอนราญ
บัดนี้ต้องศรมนุษย์ สิ้นสุดชีวังสังขาร
ทูลแถลงแจ้งความทุกประการ ตามพิเภกขุนมารบัญชา ฯ
๏ เมื่อนั้น นางวัชนีสูรเสน่หา
ทั้งองค์พระราชธิดา ได้แจ้งกิจจาก็ตกใจ
ดั่งหนึ่งต้องพิษนาคินทร์ จะเห็นฟ้าดินก็หาไม่
แม่ลูกตีอกเข้ารํ่าไร ร้องไห้ถึงองค์พญายักษ์ ฯ
๏ โอ้พระทูลกระหม่อมจอมภพ เลื่องชื่อลือลบทั้งไตรจักร
แปดกรสี่เศียรสี่พักตร์ ทรงศักดาเดชมหิมา
เทวาสุรารักษ์นักสิทธ์ ก็เกรงเดชาฤทธิ์ทุกทิศา
อันกรุงมลิวันพารา สนุกดั่งเมืองฟ้าสุราลัย
กำแพงเพชรล้อมมั่นคง ดั่งสัตภัณฑ์ล้อมวงพระเมรุใหญ่
เป็นขอบเขตเขื่อนคูทั้งนอกใน ด่านนํ้าด่านไฟก็ป้องกัน
มีทหารโกฏิหนึ่งล้วนองอาจ เที่ยวลาดตระเวนทางสวรรค์
พิทักษ์รักษาทุกคืนวัน คู่กันกับกรุงลงกา
ควรหรือยังมีไพริน มาดูหมิ่นฆ่าญาติวงศา
จนถึงพระองค์ก็มรณา ตัวข้าแม่ลูกจะพึ่งใคร
อกเอ๋ยแต่นี้ไม่มีสุข จะทนทุกข์เศร้าสร้อยละห้อยไห้
รํ่าพลางทอดองค์โศกาลัย สลบไปไม่เป็นสมประดี ฯ
๏ บัดนั้น ฝูงอนงค์กำนัลสาวศรี
ต่างตนรํ่ารักอสุรี เสียงมี่อื้ออึงทั้งวังจันทน์
ครั้นเห็นอัครราชกัลยา กับพระธิดาเฉลิมขวัญ
แสนโศกโศกาจาบัลย์ กัลยาแน่นิ่งสลบไป
ตกใจอุตลุดวุ่นวาย เรียกเจ้าขรัวนายผู้ใหญ่
บ้างเอาสุคนธ์มาลูบไล้ ประพรมไปทั่วอินทรีย์
ลางนางบ้างเข้านวดฟั้น คั้นหัตถ์บาทาทั้งสองศรี
ลางนางได้พัดมาพัดวี ก็ฟื้นสมประดีขึ้นมา ฯ
๏ บัดนั้น สุพินสันเสนียักษา
เห็นนางได้สติวิญญาณ์ อสุราบังคมทูลไป
ซึ่งจะรํ่ารักองค์พระทรงฤทธิ์ ใช่จะคืนชีวิตนั้นก็หาไม่
บรรดาที่เกิดมาในภพไตร ก็สิ้นชีวาลัยเหมือนกัน
อันมนุษย์พี่น้องสองกษัตริย์ วงศ์จักรพรรดิรังสรรค์
พญามารน้อมเศียรบังคมคัล ถวายไอศวรรย์อันโอฬาร
ฝากพระแม่เจ้าทั้งสององค์ กับอนงค์นางในราชฐาน
เสนาโยธาบริวาร ผ่านฟ้าจึ่งสิ้นชีวี
เชิญองค์พระแม่อยู่หัวเจ้า ไปเฝ้าสองกษัตริย์เรืองศรี
ยังเขามยุราคีรี ขอศพภูมีเข้ามา ฯ
๏ เมื่อนั้น นางวัชนีสูรเสน่หา
ได้ฟังเสนีผู้ปรีชา กัลยาเห็นชอบทุกสิ่งไป
จึ่งมีพระราชเสาวนีย์ ตรัสสั่งมนตรีผู้ใหญ่
จงกะเกณฑ์กันให้พร้อมไว้ เราจะไปเฝ้าองค์พระทรงธรรม์ ฯ
๏ บัดนั้น จึ่งมหาเสนาคนขยัน
รับสั่งถวายบังคมคัล พากันเร่งรีบออกมา ฯ
๏ จัดเป็นกระบวนพระประเทียบ ตั้งเรียบริ้วรายซ้ายขวา
รถแก้ววอทองอลงการ์ ทั้งสุวรรณบุปผาบรรณาการ ฯ
๏ เมื่อนั้น นางวัชนีสูรยอดสงสาร
กับองค์พระธิดายุพาพาล แสนสนมบริวารกำนัล
พากันย่างเยื้องยุรยาตร งามวิลาสดั่งอัปสรสวรรค์
ลงจากปราสาทแก้วแพรวพรรณ มาทรงวอสุวรรณอลงการ์ ฯ
๏ จึ่งให้เคลื่อนพหลโยธี แสนสุรเสนียักษา
ออกจากมลิวันพารา ไปตามมรคาพนาลัย ฯ
๏ บัดนั้น สุพินสันผู้มีอัชฌาสัย
ครั้นใกล้ให้หยุดประเทียบไว้ ไปหาพิเภกอสุรี ฯ
๏ น้อมเกล้าประณตบทบงสุ์ ทูลองค์พญายักษี
ว่าข้านำเสด็จนางเทวี กับพระบุตรีออกมา
ทั้งเครื่องมงคลบรรณาการ แสนสนมบริวารซ้ายขวา
ตามพระองค์มีราชบัญชา ให้ข้าเบื้องบาทนี้เข้าไป ฯ
๏ เมื่อนั้น พิเภกผู้มีอัชฌาสัย
ได้ฟังสอดคล้องต้องใจ ก็พาไปพลับพลารูจี ฯ
๏ จึ่งน้อมเศียรเกล้าบังคมทูล นเรนทร์สูรสุริย์วงศ์เรืองศรี
สรวมชีพข้าบาทพระภูมี บัดนี้สุพินสันเสนา
นางวัชนีสูรนงลักษณ์ มเหสีจักรวรรดิยักษา
กับรัตนมาลีธิดา ทั้งสุวรรณบุปผาบรรณาการ
ออกมาประณตบทบงสุ์ พระผู้พงศ์จักรพรรดิมหาศาล
ขอเบิกสององค์นงคราญ เฝ้าเบื้องบทมาลย์พระภูธร ฯ
๏ เมื่อนั้น พระพรตสุริย์วงศ์ทรงศร
ได้ฟังน้องท้าวยี่สิบกร จึ่งมีสุนทรวาจา
ดูก่อนสุพินสันเสนี จงนำมเหสียักษา
กับนางผู้เป็นธิดา เข้ามายังหน้าพลับพลาชัย ฯ
๏ บัดนั้น สุพินสันผู้มีอัชฌาสัย
ก้มเกล้ารับสั่งพระภูวไนย แล้วรีบออกไปทันที ฯ
๏ นบนิ้วประนมบังคมทูล นางวัชนีสูรโฉมศรี
รับสั่งโปรดให้พระเทวี ไปเฝ้ายังที่พลับพลา ฯ
๏ เมื่อนั้น นางวัชนีสูรเสน่หา
ได้ฟังเสนีผู้ปรีชา ก็พาพระธิดายาใจ
ลงจากวอแก้วแพรวพรรณ พร้อมฝูงกำนัลน้อยใหญ่
ตามกันย่างเยื้องคลาไคล เข้าไปพลับพลารูจี ฯ
๏ ครั้นถึงน้อมเกล้าบังคมบาท น้องนารายณ์ธิราชเรืองศรี
แล้วถวายธูปเทียนมาลี เทวีชม้ายชายตา
เห็นสองพระองค์ทรงฤทธิ์ งามวิจิตรเพียงเทพเลขา
อรชรอ้อนแอ้นทั้งกายา ผิวพักตร์ลักษณาละกลกัน
ยิ่งดูยิ่งเพลินจำเริญเนตร เคลิ้มเทวษคลายความโศกศัลย์
พิศวงในองค์พระทรงธรรม์ กัลยาเพียงลืมสมประดี
ดูพี่ลืมแลพระกนิษฐา ครั้นดูพระอนุชาก็ลืมพี่
แต่ลอบลักแลดูพระภูมี ทั่วทุกนารีกำนัลใน
ต่างตนต่างหลงลานสวาท มิอาจที่จะต่อพระเนตรได้
เคียมคมก้มหมอบอยู่แต่ไกล คอยพระภูวไนยจะบัญชา ฯ
๏ เมื่อนั้น พระพรตสุริย์วงศ์นาถา
ทอดพระเนตรเห็นสองกัลยา มีความเมตตาปรานี
จึ่งกล่าววาจาอันสุนทร ดูก่อนนางผู้เฉลิมศรี
อันท้าวจักรวรรดิอสุรี สามีขององค์นงลักษณ์
ประมาทหมิ่นในเบื้องบาทบงสุ์ พระนารายณ์ฤทธิรงค์ทรงจักร
ตัวเรามีความเมตตานัก หวังมิให้ขุนยักษ์วายปราณ
จึ่งแต่งศุภลักษณ์สารา เข้าไปเจรจาว่าขาน
กลับกล่าวหยาบช้าอหังการ ฮึกหาญยกพลมาชิงชัย
จนสุริย์วงศ์พงศ์พันธุ์มิตรสหาย พลอยตายเกลื่อนกลาดไม่นับได้
ต่อเมื่อจะสิ้นชีวาลัย จึ่งกลับใจรู้โทษอสุรี
วอนฝากลูกรักเมียรัก ทั้งนางนักสนมสาวศรี
เราผู้บำรุงธาตรี ปรานีไม่จองเวรา ฯ
๏ เมื่อนั้น นางวัชนีสูรยักษา
ได้ฟังยินดีปรีดา ดั่งอำมฤตฟ้ามารินรด
ไพเราะเพราะเสียงเพราะคำ เฉื่อยฉ่ำซาบสารพางค์หมด
จึ่งน้อมเศียรเกล้าลงประณต ฉลองพจนารถวาที
ซึ่งพระองค์เมตตาการุญ พระคุณลํ้าฟ้าราศี
อันนวลนางรัตนมาลี บุตรีของข้าดั่งดวงใจ
เจ้าเป็นกำพร้าบิตุเรศ แสนเทวษไม่มีที่อาศัย
ขอถวายองค์อัครอรไท ไว้ในใต้เบื้องบาทา
แต่ซึ่งซากศพพญามาร สาธารณ์ตายกลิ้งอยู่กลางป่า
อย่าให้สมเพชเวทนา โปรดข้าขอรับไปธานี ฯ
๏ เมื่อนั้น พระพรตทรงสวัสดิ์รัศมี
ได้ฟังนางกล่าววาที จึ่งมีพจนารถตอบไป
อันองค์พระนารายณ์ใช้มา จะปรารถนาสิ่งใดนั้นหาไม่
หวังจะบำรุงภพไตร ให้ได้แสนสุขสำราญ
ซึ่งจะรับศพกุมภัณฑ์ เข้าไปมลิวันราชฐาน
ทั้งนี้ก็ต้องด้วยกิจการ ตามอย่างบุราณประเวณี ฯ
๏ เมื่อนั้น นางวัชนีสูรมารศรี
ได้ฟังพระราชวาที มีความยินดีเป็นพ้นนัก
จึ่งน้อมเศียรเกล้าลาบาท น้องนารายณ์ธิราชทรงจักร
พาพระบุตรีวิไลลักษณ์ บ่ายพักตร์ออกจากพลับพลา ฯ
๏ ขึ้นทรงวอแก้วแกมสุวรรณ พร้อมหมู่กำนัลซ้ายขวา
ฝ่ายสุพินสันเสนา นำเสด็จกัลยารีบจร ฯ
๏ ครั้นถึงซึ่งที่สนามยุทธ์ หยุดอยู่แทบเชิงสิงขร
ลงจากวอแก้วอลงกรณ์ แม่ลูกบทจรเข้าไป ฯ
๏ ฝ่าศพอสุรกุมภัณฑ์ ซึ่งตายก่ายกันไม่นับได้
ให้สังเวชสลดระทดใจ แลไปเห็นองค์พญามาร
ล้มอยู่กับพื้นแผ่นดิน กรขาดสุดสิ้นสังขาร
ตกใจดั่งใครมารอนราญ นงคราญวิ่งเข้าไปทันที
อัคเรศกอดข้อพระบาทขวา ขององค์พญายักษี
พระราชธิดานารี เทวีกอดเบื้องพระบาทซ้าย
ให้ร้อนรุ่มกลุ้มไปด้วยความโศก แสนวิโยคอาลัยใจหาย
ดั่งหนึ่งชีวิตจะวอดวาย โฉมฉายครวญครํ่ารำพัน ฯ
๏ มเหสีว่าโอ้พระจอมภพ เลื่องชื่อลือลบจบสวรรค์
เรืองฤทธิไกรดั่งไฟกัลป์ เป็นปิ่นมลิวันธานี
เสวยแสนโภไคยไอศูรย์ ไพบูลย์พูนสุขเกษมศรี
พร้อมฝูงอนงค์นารี ควรหรือมาหนีไปเมืองฟ้า
บุตรีว่าโอ้พระบิตุเรศ พระคุณเคยปกเกศเกศา
บำรุงเลี้ยงลูกแต่เยาว์มา มิให้อนาทรร้อนใจ
แม้นจะชมเดือนดารากร ในอัมพรก็พาไปชมได้
จะใคร่เห็นชั้นฟ้าสุราลัย ก็พาไปเที่ยวทั่วทุกวิมาน
ชนนีว่าโอ้พระภูวนาถ มาประมาทอาจองทะนงหาญ
รณรงค์ด้วยวงศ์พระอวตาร จึ่งสิ้นชนมานอยู่กลางดิน
ตั้งแต่นี้ไปจะเสื่อมสุข ทนทุกข์เทวษด้วยกันสิ้น
ทั่วทั้งพิภพอสุรินทร์ จะกินนํ้าตาไม่เว้นวาย
ธิดาว่าโอ้พระทรงฤทธิ์ ลูกคิดก็น่าใจหาย
พระเชษฐาทั้งสามก็วอดวาย จะบ่ายพักตร์ไปพึ่งผู้ใด
อกเอ๋ยแม้นตายเสียดีกว่า จะอยู่ไปก็หาประโยชน์ไม่
ว่าพลางทั้งสองอรไท สะอื้นไห้เพียงสิ้นสมประดี ฯ
๏ บัดนั้น ฝูงนางกำนัลสาวศรี
ต่างตนแสนโศกโศกี ตีอกเข้ารํ่ารำพัน
โอ้ว่าพระทูลกระหม่อมเอ๋ย ไม่เห็นเลยจะสิ้นชีวาสัญ
ทรงเดชดั่งไฟบรรลัยกัลป์ ทั้งหกฉ้อชั้นก็เกรงฤทธิ์
บำรุงเลี้ยงข้าทั้งนี้ไว้ ด้วยพระทัยเมตตาสุจริต
ได้ความสุขอยู่เย็นเป็นนิจ ดั่งหนึ่งบิตุเรศมารดร
มาตรแม้นพลั้งผิดในกิจการ พระงดโทษโปรดปรานสั่งสอน
สิ่งใดมิให้อนาทร ทุกอนงค์นิกรกำนัล
ควรหรือมาทิ้งข้าบาทไว้ เสด็จไปฟากฟ้าสรวงสวรรค์
รํ่าพลางโศกาจาบัลย์ ดั่งหนึ่งชีวันจะวอดวาย ฯ
๏ บัดนั้น เสนาโยธาทั้งหลาย
บรรดาออกมาทั้งหญิงชาย ต่างตนต่างฟายนํ้าตา
เที่ยวไปในที่สนามรบ ร้องไห้หาศพวงศา
สับสนกล่นเกลื่อนไปมา หน้าตาไม่เป็นสมประดี
บ้างรํ่าถึงองค์พญามาร ทั้งสงสารรักน้องรักพี่
รักบุตรนัดดาสามี ญาติวงศ์พงศ์พี่ที่ตายไป
เสียงแซ่อื้ออึงกุลาหล จะเว้นว่างสักคนก็หาไม่
ดั่งจะวินาศขาดใจ ไม่เป็นสติวิญญาณ์ ฯ
๏ เมื่อนั้น นางวัชนีสูรเสน่หา
ครั้นฟื้นคืนได้สติมา กัลยาค่อยดำรงอินทรีย์
ตรัสสั่งแก่เจ้าพนักงาน ให้เอาโกศสุรกานต์จำรัสศรี
เชิญศพพญาอสุรี ขึ้นรถมณีอำไพ ฯ
๏ บัดนั้น เสนาธิบดีน้อยใหญ่
รับพระเสาวนีย์นางทรามวัย ก็เข้าไปยังศพพญามาร
ใส่ในโกศแก้วสุวรรณรัตน์ อันจำรัสด้วยดวงมุกดาหาร
เชิญขึ้นยังรถสุรกานต์ งามแม้นวิมานเมืองฟ้า
ประดับอภิรุมชุมสาย ธงทิวริ้วรายซ้ายขวา
ประโคมฆ้องกลองเป็นโกลา แห่แหนแน่นมาเข้าธานี ฯ
๏ ครั้นถึงซึ่งราชนิเวศน์ จึ่งองค์อัคเรศมเหสี
ให้เชิญศพพระราชสามี ไว้ที่ในหน้าพระลานชัย
แล้วตรัสสั่งเจ้าพนักงาน ทั้งทหารพลเรือนน้อยใหญ่
จงเร่งแต่งการบูชาไฟ ตามในประเวณีกษัตราฯ
๏ บัดนั้น สุพินสันผู้มียศถา
ก้มเกล้ารับสั่งนางกัลยา ก็ออกมาแต่งการเป็นโกลี ฯ
๏ เมื่อนั้น นางวัชนีสูรยักษี
ทั้งองค์พระราชบุตรี ฝูงสนมนารีบริวาร
บ้างได้ธูปเทียนบุปผา จวงจันทน์กฤษณาหอมหวาน
สมาลาโทษพญามาร นงคราญจุดเพลิงพร้อมกัน
อันเสียงพิณพาทย์ฆ้องกลอง กึกก้องสะเทือนเลื่อนลั่น
บรรดามโหรสพทั้งนั้น ประชันกันเต้นรำเป็นโกลา ฯ
๏ ครั้นเสร็จการศพพระสามี องค์อัครเทวีเสน่หา
ค่อยสว่างสร่างโศกโศกา ตรัสสั่งเสนาปรีชาชาญ
ท่านจงเร่งออกไปเฝ้า องค์เจ้าลงการาชฐาน
ให้กราบทูลน้องพระอวตาร ผ่านฟ้าจะโปรดประการใด ฯ
๏ บัดนั้น สุพินสันผู้มีอัชฌาสัย
รับพระเสาวนีย์อรไท ก็รีบออกไปยังพลับพลา ฯ
๏ ครั้นถึงประณตบทบงสุ์ ทูลองค์พิเภกยักษา
เสร็จสิ้นแต่ต้นจนปลายมา ซึ่งปลงศพพญาอสุรี ฯ
๏ เมื่อนั้น ท้าวทศคิริวงศ์ยักษี
จึ่งพาสุพินสันเสนี เข้าไปที่เฝ้าพระทรงธรรม์ ฯ
๏ จึ่งน้อมเศียรเกล้าบังคมทูล นเรนทร์สูรสุริย์วงศ์รังสรรค์
อันศพจักรวรรดิกุมภัณฑ์ เจ้ากรุงมลิวันพารา
บัดนี้ก็เสร็จสำเร็จกิจ พระทรงฤทธิ์จงโปรดเกศา
เชิญเสด็จยกพยุหโยธา เข้าเหยียบพาราอสุรี
จะได้เป็นพระยศปรากฏไว้ ใต้บาทพระนารายณ์เรืองศรี
ไปกว่าสิ้นฟ้าธาตรี ซึ่งภูมีมาล้างอาธรรม์ ฯ
๏ เมื่อนั้น พระพรตสุริย์วงศ์รังสรรค์
ได้ฟังน้องท้าวทศกัณฐ์ ทรงธรรม์ชอบราชฤทัย
จึ่งผันพระพักตร์มาบัญชา สั่งพญาสุครีพทหารใหญ่
จงเตรียมรี้พลสกลไกร จักไปดูเมืองอสุรี ฯ
๏ บัดนั้น พญาไวยวงศากระบี่ศรี
รับสั่งพระองค์ทรงฤทธี ถวายอัญชุลีแล้วออกมา ฯ
๏ จัดเป็นกระบวนเพชรพวง ทหารทะลวงศึกเดินหน้า
แต่ละตนล้วนมีศักดา ถือคาบศีลารางแดง
ถัดมานั้นเหล่าเตียวเพชร ถือหอกแห่เสด็จตามตำแหน่ง
ถัดมาถือดาบคมแวง เดินแซงเหล่าพวกเกาทัณฑ์
ถัดมาแต่ล้วนถือทวน เข้ากระบวนเรียบเรียงเป็นหลั่นหลั่น
ถัดมาเหล่าลิงทะลวงฟัน ถือเขนเดินคั่นทองปราย
ถัดมาวานรสี่ตำรวจ ถือกระบี่โอ่อวดเฉิดฉาย
สิบแปดมงกุฎตัวนาย เดินรายรอบข้างพิชัยรถ
กระบวนหลังนั้นชาวลงกา ตามท้ายรัถาทั้งหมด
ตั้งระเบียบเรียบกันเป็นหลั่นลด คอยพระทรงยศเสด็จจร ฯ
๏ เมื่อนั้น พระพรตสุริย์วงศ์ทรงศร
กับพระสัตรุดฤทธิรอน บทจรมาสรงชลธาร ฯ
๏ ให้ไขท่อแก้วสุบงกช วารีเสาวรสหอมหวาน
ทรงสุคนธ์ปนปรุงสุมามาลย์ สนับเพลาเครือก้านกระหนกครุฑ
ภูษาองค์ละอย่างต่างสี เครียวตะครีรายรูปเทพบุตร
ชายไหวชายแครงชมพูนุท ฉลององค์พื้นผุดดวงสุวรรณ
ตาบทิศทับทรวงดวงประพาฬ สังวาลมรกตทับทิมคั่น
พาหุรัดทองกรมังกรพัน ธำมรงค์เรือนสุบรรณเพชรพราย
ต่างทรงมงกุฎเนาวรัตน์ กรรเจียกดอกไม้ทัดจำรัสฉาย
ห้อยสุวรรณมาลาโมราราย จับศรนาดกรายมาขึ้นรถ ฯ
๏ รถเอยรถวิมาน กงกำแก้วประพาฬอลงกต
สามงอนอ่อนงามช้อยชด ชั้นลดช่อตั้งบัลลังก์ลอย
เรียงรูปเทพนมประนมนิ้ว ครุฑจับนาคหิ้วเศียรห้อย
บุษบกห้ายอดประดับพลอย สุกย้อยงามแม้นไวชยันต์
องค์พระวรนุชนั่งหน้า งามสง่าดั่งเทพรังสรรค์
เทียมสินธพชาติชาญฉกรรจ์ สีจันทน์สามคู่เคียงจร
สารถีขี่ขับสำทับเสียง เรื่อยรี่เร็วเพียงหงส์ร่อน
เครื่องสูงสายระย้าจามร ฆ้องกลองแตรงอนประโคมครึก
ทวยหาญโห่สะท้านสะเทือนภพ กงกระทบเลื่อนลั่นก้องกึก
สุพินสันนำพลคึกคึก ดูพิลึกเข้าเมืองมลิวัน ฯ
๏ ผันแปรแลรอบราชฐาน โอฬารดั่งดาวดึงส์สวรรค์
กำแพงดูเพียงสัตภัณฑ์ คูกั้นเขื่อนแก้วเป็นแถวไป
หอรบนางเรียงป้อมค่าย เสมารายธงรอบดูไสว
ซุ้มทวารบานสุวรรณอำไพ ปืนใหญ่ประจำอยู่ทุกช่องมา
ถนนพื้นล้วนแผ่นศีลาลาด ตึกกลาดตั้งเกลื่อนแน่นหนา
เรือนบ้านร้านระเบียบจำเริญตา โรงม้าเรียงมาเป็นแถวกัน
โรงคชรถเคียงคั่นห้อง หน้าพระลานไว้ประลองพลขันธ์
ที่นั่งเย็นสุกย้อยพรายพรรณ แสงสุวรรณดูพราววาวแวว
นิเวศน์วังจังหวะตำหนักเนื่อง โรงเครื่องเรืองทิมเป็นทิวแถว
สามปราสาทดูประเสริฐเพริศแพร้ว พื้นแก้วสุรกานต์ตระหง่านงาม
สี่มุขสุขแม้นเวไชยันต์ หน้าบันนาคเบือนเรืองอร่าม
ห้ายอดแสงระยับแวววาม บัวหงายทวยงามอรชร
บราลีสีเลื่อมมุกดาหาร ช่อฟ้าแก้วประพาฬประภัสสร
พิศเพลินจำเริญเนตรภูธร ให้ขับรถบทจรเข้าไป ฯ
๏ บัดนั้น สุพินสันผู้มีอัชฌาสัย
ครั้นมาถึงหน้าพระลานชัย ให้หยุดรถทรงอลงกรณ์
เข้าประทับเกยแก้วแกมมาศ แล้วกราบบาทองค์พระทรงศร
ขอเชิญเสด็จพระภูธร บทจรขึ้นปราสาทรูจี ฯ
๏ เมื่อนั้น พระพรตทรงสวัสดิ์รัศมี
ได้ฟังสุพินสันเสนี จึ่งชวนพระศรีอนุชา
สององค์เสด็จยุรยาตร จากบัลลังก์ราชรัถา
งามดั่งสุริยันกับจันทรา ขึ้นมหาปราสาทสุรกานต์ ฯ
๏ ลดองค์ลงเหนือบัลลังก์รัตน์ พร้อมอัษฎาทศทวยหาญ
น้อมเกล้าประณตบทมาลย์ ในสถานนิเวศน์อสุรี ฯ
๏ เมื่อนั้น นางวัชนีสูรมารศรี
กับองค์พระราชบุตรี อันมีศุภลักษณ์วิไลวรรณ
แจ้งว่าเสด็จมาถึงปราสาท สถิตแท่นสิงหาสน์ฉายฉัน
พร้อมหมู่อนงค์กำนัล พากันมาเฝ้าพระผ่านฟ้า ฯ
๏ ครั้นถึงประณตบทบงสุ์ สองกษัตริย์สุริย์วงศ์นาถา
หมอบอยู่เป็นอันดับมา คอยฟังบัญชาพระภูมี ฯ
๏ เมื่อนั้น พระพรตทรงสวัสดิ์รัศมี
จึ่งมีพระราชวาที ดูก่อนมเหสีพญามาร
เรานี้จะยกกลับไป ยังพิชัยอยุธยาราชฐาน
ทูลองค์สมเด็จพระอวตาร อันการในกรุงมลิวัน
ตามแต่จะทรงพระเมตตา จะให้ใครรักษาเขตขัณฑ์
แม่ลูกค่อยอยู่ครองกัน กับฝูงกำนัลนารี ฯ
๏ เมื่อนั้น นางวัชนีสูรมารศรี
ได้ฟังพระราชวาที มีความยินดีปรีดา
จึ่งน้อมเศียรเกล้าบังคมทูล นเรนทร์สูรสุริย์วงศ์นาถา
ซึ่งพระองค์ทรงพระเมตตา พระคุณล้ำฟ้าแดนไตร
ตัวข้าทั้งสองผู้รองบาท แสนอนาถไม่มีที่อาศัย
ขอเอาพระเดชภูวไนย ปกไปกว่าจะสิ้นชีวัน ฯ
๏ เมื่อนั้น พระพรตสุริย์วงศ์รังสรรค์
ได้ฟังนางทูลรำพัน ทรงธรรม์เมตตาปรานี
จึ่งผันพระพักตร์มาบัญชา สั่งหมู่เสนายักษี
ช่วยกันรักษาบุรี ให้ไพร่ฟ้าประชาชีสำราญ
ตรัสแล้วเสด็จยุรยาตร ลงจากปราสาทมุกดาหาร
พร้อมหมู่โยธีบริวาร ผ่านฟ้ามาขึ้นรถชัย ฯ
๏ จึ่งให้เลิกพวกพลากร ยักษาวานรน้อยใหญ่
ออกจากมลิวันกรุงไกร กลับไปยังเขามยุรา ฯ
๏ ครั้นถึงจึ่งเสด็จยุรยาตร จากบัลลังก์ราชรัถา
กรายกรลีลาศคลาดคลา ขึ้นสุวรรณพลับพลารูจี ฯ
๏ บัดนั้น พวกพลวานรแลยักษี
ครั้นเสร็จสงครามก็ยินดี มีแต่ชื่นเริงบันเทิงใจ
เข้าออกในเมืองมลิวัน ชวนกันจับหมูจับไก่
เที่ยวหยอกหญิงสาวฉาวไป คว้าไขว่แม่หม้ายอยู่เฮฮา ฯ
๏ เมื่อนั้น พระพรตสุริย์วงศ์นาถา
ครั้นรุ่งรางสร่างแสงพระสุริยา เสด็จออกพลับพลารูจี
พร้อมทหารทั้งสามพระนคร เสนาวานรยักษี
ดั่งดาวล้อมจันทราในราตรี ธุลีเมฆหมอกไม่แผ้วพาน
จึ่งมีมธุรสพจนารถ ปรึกษาอำมาตย์ทวยหาญ
บัดนี้ก็เสร็จราชการ ซึ่งล้างพวกพาลอาธรรม์
เราจะเลิกพยุหโยธา กลับไปอยุธยาเขตขัณฑ์
เฝ้าองค์พระผู้ทรงสุบรรณ พร้อมกันจะเห็นประการใด ฯ
๏ บัดนั้น พิเภกผู้มีอัชฌาสัย
ได้ฟังบรรหารพระภูวไนย บังคมไหว้แล้วสนองพระวาจา
ซึ่งพระองค์จะเลิกนิกร ท้าวพญาวานรยักษา
กลับไปยังศรีอยุธยา เป็นหน้าวสันต์กันดาร
จะลำบากยากใจแก่ไพร่พล ด้วยฟ้าฝนตกทั่วทุกสถาน
ตามประเวณีมาแต่บุราณ ผ่านเกล้าจงได้ปรานี ฯ
๏ เมื่อนั้น พระพรตทรงสวัสดิ์รัศมี
ได้ฟังพิเภกอสุรี จึ่งมีวาจาตอบไป
ครั้นจะอยู่ถึงฤดูเหมันต์ พระทรงธรรม์จะติโทษได้
ว่ามารณรงค์ชิงชัย ล้างเหล่าพวกภัยให้เนิ่นช้า
จำจะลำบากบ้างแก่ไพร่พล ด้วยลุยนํ้ากรำฝนเพราะเดินป่า
สุครีพจงจัดโยธา จะยกไปเวลาพรุ่งนี้ ฯ
๏ บัดนั้น พญาไวยวงศากระบี่ศรี
รับสั่งพระองค์ทรงฤทธี ถวายอัญชุลีแล้วออกไป ฯ
๏ ตรวจหมู่วานรโดยจำนวน ครบถ้วนไพร่นายน้อยใหญ่
อันวายุบุตรวุฒิไกร ให้เป็นกองหน้านำจร
พวกอัษฎาทศมงกุฎ กับทหารฤทธิรุทรชาญสมร
โดยเสด็จในทัพภูธร พลากรเพียบพ้นคณนา
อสุรผัดนิลพัทสองนาย เดินแซงโดยซ้ายฝ่ายขวา
โอรสอินทรชิตทั้งสองรา กับทหารลงกาทั้งนั้น
เป็นกองหลังรั้งท้ายโดยเสด็จ น้องพระจักรเพชรรังสรรค์
ตั้งระเบียบเรียบแถวทางอรัญ แน่นนันต์เพียบพื้นปถพี ฯ
๏ เมื่อนั้น สองกษัตริย์สุริย์วงศ์เรืองศรี
ครั้นรุ่งรางสร่างแสงพระรวี เสด็จมาเข้าที่สนานองค์ ฯ
๏ ปทุมแก้วโปรยปรายสายสินธุ์ ชำระรดมลทินธุลีผง
ลูบไล้เครื่องต้นสุคนธ์ทรง ผจงผัดพักตร์ผ่องดั่งเพ็ญจันทร์
สอดใส่สนับเพลาเครือขด ก้านแก้วมรกตทับทิมคั่น
ภูษาพื้นสีต่างกัน ช่อเชิงสุวรรณฉลุลาย
ชายไหวชายแครงเครือมาศ ฉลององค์พื้นตาดจำรัสฉาย
ตาบทิศกุดั่นไพฑูรย์พราย ทับทรวงสร้อยสายสังวาลวาม
พาหุรัดทองกรมังกรแก้ว ธำมรงค์เพชรแวววามอร่าม
มงกุฎมรกตแกมภุกาม กรรเจียกจรงอนงามกุณฑลทอง
ต่างจับศรสิทธิ์อันศักดา งามวิลาสใต้ฟ้าไม่มีสอง
พร้อมหมู่เสนาอเนกนอง เสด็จมาเกยทองอันรูจี ฯ
๏ ได้ฤกษ์ให้เลิกพลากร โยธาวานรยักษี
สองพระองค์ทรงรถมณี จากแดนบุรีมลิวัน ฯ
๏ รถเอยรถทรง กำกงแก้วลายฉายฉัน
แปรกทองช่องกระจกกระหนกพัน งอนชดลดชั้นบัลลังก์ลอย
เสาแก้วกาบเก็จเพชรประดับ ยอดแก้วแพรวระยับดั่งหิ่งห้อย
บุษบกรุ้งร่วงด้วยดวงพลอย แม้นวิมานมาศลอยในอัมพร
เทียมสินธพสี่สีเศวต กำลังเดชดั่งราชไกรสร
พระกนิษฐานั่งหน้าประนมกร สารถีขับจรดั่งลมพาน
งามเครื่องสูงไสวรายริ้ว มยุรฉัตรถัดทิวธงฉาน
งามเสียงแตรสังข์เป็นกังวาน ปี่ฆ้องกลองขานสะท้านดง
อสุราวานรโห่สนั่น พิลึกลั่นขุนไศลไพรระหง
รีบเร่งพลขันธ์ดั้นดง ตรงไปโดยทางพนาลี ฯ
๏ มาจะกล่าวบทไป ถึงองค์วลาหกเรืองศรี
ครั้นฤดูวสันต์ก็ยินดี สำแดงฤทธีชัยชาญ ฯ
๏ เป็นพยุพัดกล้ากุลาหล พฤกษาหักโค่นทุกสถาน
เมฆหมอกมืดมนอนธการ บันดาลห่าฝนให้ตกลง
นองไปทั้งพื้นแผ่นดิน วารินพัดพาธุลีผง
ท่วมทุ่งมรคาป่าดง ไหลลงโตรกธารคีรี ฯ
๏ เมื่อนั้น ฝ่ายนางเมขลามารศรี
หัตถ์ขวาถือดวงมณี เทวีออกจากวิมานฟ้า
เที่ยวฟ้อนร่อนรำทำเพลง โอดพันบรรเลงหรรษา
แสงแก้วแวววับทั้งโลกา เวียนไวไปมาในอัมพร ฯ
๏ เมื่อนั้น ฝ่ายปโรตยักษีชาญสมร
อยู่ในวิมานแก้วอลงกรณ์ เห็นอัปสรเมขลานารี
มืมือถือดวงวิเชียรฉาย รำร่ายตามจักรราศี
แสงแก้วแพรวพรายรูจี รัศมีสว่างกระจ่างไป
บังเกิดโลภล้นเป็นพ้นคิด มีจิตยินดีจะใคร่ได้
จับศรออกจากวิมานชัย เหาะระเห็จเตร็จไล่กัลยา ฯ
๏ เมื่อนั้น นวลนางมณีเมขลา
เห็นปโรตไล่ชิดติดมา นางฟ้ารำล่ออสุรี
กลอกแก้วแพรวพรายกระจายแสง แล้วแกล้งกำไว้ให้อับศรี
เห็นห่างก็ชูดวงมณี ทำทีล่อล้อขุนมาร ฯ
๏ เมื่อนั้น ปโรตอสุรีใจหาญ
ครั้นเห็นดวงแก้วนงคราญ โถมทะยานคว้าไขว่ทั้งสองกร
ครั้นใกล้ก็ไม่เห็นนาง ครั้นห่างจึ่งเห็นดวงสมร
กริ้วโกรธพิโรธดั่งไฟฟอน ชักศรแผลงไปด้วยศักดา ฯ
๏ เมื่อนั้น ฝ่ายรามสูรยักษา
เที่ยวไปในกลีบเมฆา พอเห็นเมขลานารี
ดูดวงวิเชียรช่วงโชติ เลี้ยวล่อปโรตยักษี
มีความประดิพัทธ์ยินดี จะใคร่ได้มณีของทรามวัย
กวัดแกว่งขวานเพชรระเห็จหัน เสียงสนั่นครั่นครื้นหวาดไหว
ถาโถมกระชั้นชิดติดไป เลี้ยวไล่นางเทพกัลยา ฯ
๏ เมื่อนั้น โฉมนางมณีเมขลา
เลี้ยวล่อปโรตอสุรา มาพบรามสูรกุมภัณฑ์
หลบเข้ากลีบเมฆแฝงกาย ยิ้มพรายสำรวลสรวลสันต์
เยี่ยมพักตร์โยนแก้วแพรวพรรณ กัลยาล่อเลี้ยวเป็นที ฯ
๏ เมื่อนั้น รามสูรสิทธิศักดิ์ยักษี
ครั้นเห็นดวงแก้วมณี อสุรีแกว่งขวานขว้างไป ฯ
๏ เปรี้ยงเปรี้ยงดั่งเสียงลมกาล ขุนเขาจักรวาลสะท้านไหว
เผ่นโผนโจนทะยานด้วยว่องไว หมายใจชิงดวงจินดา ฯ
๏ เมื่อนั้น โฉมนางมณีเมขลา
เห็นรามสูรไล่มา ทั้งปโรตอสุรากั้นกาง
ไม่คิดครั่นคร้ามขามใจ เลี้ยวล่อเวียนไวมิให้ห่าง
กลอกแก้วแวววับไปพลาง ทำอย่างจะให้อสุรี
ครั้นสองยักษ์ใกล้ชิดก็ซ่อนแก้ว แล้วลอดตลบเลี้ยวหนี
เห็นห่างก็โยนดวงมณี ทำทีเยาะเย้ยไปมา ฯ
๏ เมื่อนั้น รามสูรฤทธิไกรใจกล้า
ทั้งองค์ปโรตอสุรา ต่างฉวยต่างคว้าวุ่นไป
ครั้นแก้วแววแสงวาววับ ก็โจนจับด้วยกำลังจะใคร่ได้
มืดมิดคว้าผิดก็ขัดใจ ต่างไล่ติดตามนางเทวี ฯ
๏ เมื่อนั้น จึ่งองค์พระพรตเรืองศรี
มาในกลางป่าพนาลี ได้สิบสี่โยชน์คณนา
เห็นมืดมนอนธการทั้งอากาศ ไหวหวาดครื้นครั่นทุกทิศา
ฝนตกนํ้านองพสุธา ท่วมป่าท่าทางเสด็จจร
ไม้ไหล้ลู่ล้มหักโค่น พายุพัดอึงอลไม่หยุดหย่อน
พิโรธโกรธกริ้วดั่งไฟฟอน จับศรเงื้อง่าจะแผลงไป ฯ
๏ บัดนั้น พิเภกผู้มีอัชฌาสัย
ตกใจกอดข้อพระบาทไว้ แล้วกราบทูลไปทันที
ไม่ควรพระบาทจะกริ้วโกรธ องค์ปโรตเทเวศเรืองศรี
อันธรรมดาโลกประเวณี ย่อมมีแต่กาลก่อนมา
ครั้นพิรุณออกจากวิมาน ก็บันดาลฝนตกในแหล่งหล้า
ฝูงสัตว์ทั่วทั้งโลกา ได้อาศัยนํ้าฟ้าสำราญใจ
จงสั่งศรไปไล่พลาหก อย่าให้ฝนตกในที่ใกล้
มรคาก็จะไม่ยากใจ ภูวไนยจงทรงพระเมตตา ฯ
๏ เมื่อนั้น พระพรตสุริย์วงศ์นาถา
ได้ฟังสั่งศรศักดา ผ่านฟ้าผาดแผลงไปทันที ฯ
๏ เสียงสนั่นครั่นครื้นอัมพร ศรไล่พลาหกเรืองศรี
ทั้งปโรตรามสูรอสุรี นางมณีเมขลาก็หนีไป ฯ
๏ สุริยาผ่องแผ้วโพยมบน จะมืดเมฆมัวฝนก็หาไม่
จึ่งให้เคลื่อนพวกพลไกร รีบไปโดยทางอรัญวา ฯ
๏ พระชมฝูงสัตว์จัตุบาท เที่ยวกลาดเล็มกินที่ชายป่า
กาสรพาพวกเป็นหมู่มา พยัคฆาหมอบมองมฤคี
โคเพลาะเลาะเลี้ยวเล็มระบัด สิงห์นัดตามคณาไกรสีห์
คชสารนำนางกิริณี ตรวจเสียงอึงมี่ชมกัน
ละมาดเลี้ยวเที่ยวท่องกินหนาม ชายระนามใกล้คู่หมู่สมัน
เหล่าลิงวิ่งโลดพัลวัน ล่อหลอกหยอกกันไปมา
คชสีห์ทำสีหนาทเดิน ตามเนินพนมแนวผา
โตเต้นเผ่นผาดมรคา กระต่ายป่าตื่นตามอลวน
ทักกระทอนอเพนเม่นหมี นางชะนิเหนี่ยวไม้โหยหน
ชมพลางเพลินมาในอารญ เร่งรถรีบพลดำเนินจร ฯ
๏ ข้ามทางหว่างทุ่งวุ้งป่า ธารท่าลำเนาสิงขร
รอนแรมมาในพนาดร ถึงนครลงกาธานี ฯ
๏ บัดนั้น ท้าวทศคิริวงศ์ยักษี
จึ่งให้หยุดพหลโยธี อยู่ที่ในสวนอุทยาน ฯ
๏ เมื่อนั้น นางตรีชฎายอดสงสาร
กับเบญกายเยาวมาลย์ ทั้งนงคราญสุวรรณกันยุมา
แจ้งว่าสองพระองค์พงศ์นารายณ์ ยกพลนิกายไปเข่นฆ่า
สังหารจักรวรรดิอสุรา มีชัยกลับมาถึงธานี
พักพลอยู่นอกนคเรศ ไปนิเวศน์ตำหนักสวนศรี
มีความชื่นชมยินดี เทวีจะไปเฝ้าพระทรงธรรม์ ฯ
๏ เมื่อนั้น ฝ่ายนางมณโฑสาวสวรรค์
แจ้งว่าฝูงนางทั้งนั้น จะออกไปอภิวันท์พระทรงฤทธิ์
ครั้นจะนิ่งอยู่ก็เกรงภัย ครั้นจะออกไปก็กลัวผิด
ให้เร่าร้อนฤทัยดั่งไฟพิษ สุดคิดที่จะไว้อินทรีย์
แข็งใจเสด็จยุรยาตร ลงจากปราสาทมณีศรี
พร้อมตรีชฎาอสุรี เทวีพากันดำเนินไป ฯ
๏ ครั้นถึงลดองค์ลงหมอบเฝ้า น้อมเกล้าบังคมประนมไหว้
แต่นางมณโฑทรามวัย ก้มอยู่มิได้เงยพักตร์ ฯ
๏ เมื่อนั้น พระพรตสุริย์วงศ์ทรงจักร
เห็นเมียพิเภกขุนยักษ์ พระตรัสทักแย้มยิ้มพริ้มพราย
แสนสำราญฤทัยพระทรงธรรม์ พักตร์ผ่องเพียงจันทร์จำรัสฉาย
หมดเมฆไม่มีมลทินกราย น้องนารายณ์ยินดีปรีดา
แต่พักพวกพลทวยหาญ อยู่ยังอุทยานยักษา
งามดั่งองค์อมรินทรา เสด็จมาประพาสนันทวัน
สองกษัตริย์เที่ยวชมนคเรศ ทั่วราชนิเวศน์เขตขัณฑ์
สมบัติพัสถานทศกัณฐ์ สนุกดั่งชั้นฟ้าสุราลัย ฯ
๏ บัดนั้น ยักษาวานรน้อยใหญ่
พากันเที่ยวเก็บผลไม้ ด้วยใจยินดีปรีดา
เหล่าลิงวิ่งวุ่นพัลวัน ชิงกันกับหมู่ยักษา
สัพยอกหลอกล้อเฮฮา เริงร่าทุกพวกพลากร ฯ
๏ เมื่อนั้น พระพรตสุริย์วงศ์ทรงศร
พักพลโยธาวานร แรมร้อนอยู่สามราตรี
ครั้นพระสุริยาเรื่อรอง แสงทองจำรัศรัศมี
เสนาะเสียงไก่แก้วสกุณี ร้องมี่ขันขานประสานกัน
ชาวประโคมก็ประโคมฆ้องกลอง ปี่เสนาะเพราะก้องเสียงสนั่น
พระตื่นจากแท่นแก้วแกมสุวรรณ พร้อมกันกับองค์พระอนุชา ฯ
๏ จึ่งชำระสระสรงทรงเครื่อง อร่ามเรืองดั่งเทพเลขา
สองกษัตริย์ยุรยาตรคลาดคลา มาขึ้นรถรัตนารูจี ฯ
๏ ให้เลิกพวกพลทวยหาญ ออกจากอุทยานยักษี
โห่สนั่นลั่นฟ้าธาตรี สารถีเร่งรถดำเนินจร ฯ
๏ บัดนั้น คำแหงหนุมานชาญสมร
ครั้นถึงฟากฝั่งสาคร ชุลีกรร่ายเวทเกรียงไกร ฯ
๏ บัดเดี๋ยวกลับกลายอินทรีย์ เท่าพระเมรุคีรีเนินไศล
นอนทอดตลอดฝั่งสมุทรไท เป็นถนนกว้างใหญ่มหิมา ฯ
๏ เมื่อนั้น พระพรตสุริย์วงศ์นาถา
เห็นพญาอนุชิตทำฤทธา เป็นทางข้ามมหาสาคร
ราบรื่นดั่งพื้นปถพี ภูมีชื่นชมสโมสร
จึ่งให้ข้ามโยธาพลากร บทจรเร่งรีบกันไป ฯ
๏ ครั้นถึงฟากฝั่งชลธาร พร้อมพวกทหารน้อยใหญ่
จึ่งให้ขับรถแก้วแววไว ไปตามอรัญมรคา ฯ
๏ พระฟังเสียงวิหคกู่ร้อง บ้างร่อนร้องจับกิ่งพฤกษา
ชมหมู่รุกขชาติดาษดา สาขารุ่นรามเรียงรัน
บ้างผลิดอกออกผลอยู่สล้าง สองข้างมรคาพนาสัณฑ์
ดิบห่ามทรามสุกแกมกัน ที่เหลืองดั่งสุวรรณพรรณราย
ที่เขียวปานมรกตสดแสง ที่แดงดั่งปัทมราชเรืองฉาย
บ้างหล่นลงเกลื่อนกลาดดาษทราย วานรทั้งหลายก็เก็บกิน
พระพายพานพัดเย็นเฉื่อย เรื่อยรื่นเกสรขจรกลิ่น
เสนาะเสียงผากไผ่ดั่งเพลงพิณ ทินกรอ่อนแสงสำราญใจ
จักจั่นเรไรเรื่อยร้อง เพรียกพร้องดั่งจำเรียงเสียงใส
ร้อนแรมมาในพนาลัย รีบไปอยุธยาธานี ฯ
๏ ครั้นถึงจึ่งหยุดพลากร เสนาวานรยักษี
ให้ประทับรถแก้วรูจี กับเกยมณีอลงการ์
ชวนพระอนุชาร่วมใจ ลงจากอาสน์พิชัยรถา
พร้อมหมู่โยธีท้าวพญา เสด็จมายังท้องพระโรงคัล ฯ
๏ สองกษัตริย์โอนเศียรอภิวาทน์ แทบบาทพระนารายณ์รังสรรค์
บรรดาเสนาที่มานั้น พากันนอบน้อมดุษฎี ฯ
๏ เมื่อนั้น พระหริวงศ์ทรงสวัสดิ์รัศมี
เสด็จออกมาตยามนตรี ภูมีเห็นสองอนุชา
กับหมู่ทหารชาญณรงค์ ท้าวทศคิริวงศ์ยักษา
ยิ่งแสนโสมนัสปรีดา ผ่านฟ้ามีราชโองการ
ดูก่อนพระน้องทั้งสองศรี ผู้ร่วมชีวีสังขาร
เจ้าไปปราบศัตรูหมู่มาร พวกพาลมีกำลังประการใด
อันไอ้ทศพินทรลักษณ์ มันฮึกฮักต่อสู้เป็นไฉน
ทั้งเมืองมลิวันกรุงไกร ได้ยากหรือง่ายอนุชา ฯ
๏ เมื่อนั้น พระพรตสุริย์วงศ์กนิษฐา
น้อมเศียรกราบทูลพระจักรา ข้าบาทไปปราบไพรี
อันทศพินก็จับได้ ทั้งไอ้วรณีสูรยักษี
ตัดเกล้าเสียบไว้ในธานี แล้วยกไปบุรีมลิวัน
แรกพระสัตรุดออกรบ กับสุริยาภพโมหันธ์
ลูกท้าวจักรวรรดิกุมภัณฑ์ ต้องหอกของมันอันเกรียงไกร
เมื่อบรรลัยจักรมาราญรอน ก็แผลงศรรัดพาเอาไปได้
สองครั้งดั่งว่าจะบรรลัย แก้ทันจึ่งไม่วายปราณ
ภายหลังน้องยกไปต่อหัตถ์ ด้วยท้าวจักรวรรดิใจหาญ
ก็ต้องศรสาตร์ขุนมาร หากเดชพระอวตารผู้ศักดา
โปรดเกศประทานซึ่งเกราะแก้ว อันเพริศแพร้วทรงคุณกำลังกล้า
คุ้มได้ไม่ระคายกายา จึ่งเข่นฆ่าอาธรรม์บรรลัย
กราบทูลแต่ต้นจนปลาย บรรยายแจ้งการศึกใหญ่
บรรดาเสียทีแลมีชัย จนได้มลิวันธานี ฯ
๏ เมื่อนั้น พระสุริย์วงศ์องค์นารายณ์เรืองศรี
ฟังพระอนุชาร่วมชีวี จึ่งมีพระราชบัญชา
อันยักษาชาวเมืองมลิวัน แต่ละตนแข็งขันแกล้วกล้า
ประกอบด้วยพระเวทวิทยา มีเทพสาตราเกรียงไกร
นี่หากว่าเจ้าทั้งสององค์ รณรงค์จึ่งเอาชนะได้
นอกกว่าเรานี้ไม่มีใคร จะปราบมันให้สิ้นปราณ
ตรัสแล้วองค์พระจักรี จึ่งมีสิงหนาทบรรหาร
เป็นไฉนพิเภกขุนมาร ตัวท่านสิเป็นโหรา
ประกอบด้วยปรีชาสามารถ อาจรู้ใจคนถ้วนหน้า
มิได้พินิจพิจารณา มาเลี้ยงลูกไอ้ศัตรูไว้
ให้มันทำได้ถึงเพียงนี้ ดังหนึ่งหามีปัญญาไม่
หากอสุรผัดปรีชาไว หลานรักร่วมใจมาแจ้งการ
จึ่งได้ยกพลไปช่วย หาไม่จะม้วยสังขาร
เพราะลูกจังไรใจพาล ได้ความอัประมาณแก่ธาตรี ฯ
๏ บัดนั้น ท้าวทศคิริวงศ์ยักษี
ได้ฟังจึ่งสนองพระวาที ภูมีจงทรงพระเมตตา
อันตัวข้านี้เป็นคนหลง งวยงงด้วยความเสน่หา
เมื่อพระองค์ให้ผ่านลงกา ไม่แจ้งว่ามณโฑมีครรภ์
คิดว่าเป็นลูกสายโลหิต จึ่งรักใคร่สนิทไม่เดียดฉันท์
เบาใจมิได้สำคัญ ว่ามันจะผลาญชีวี
ครั้งมหาบาลมาราญรอน ก็ยกออกต่อกรด้วยยักษี
รณรงค์เพลี่ยงพลํ้าเสียที ครั้งนี้ก็ปิ้มจะบรรลัย
สองครั้งหากได้พระเดช โปรดเกศช่วยชีพไว้ได้
พระคุณลํ้าลบภพไตร ใหญ่หลวงลึกพ้นคณนา
ซึ่งเคืองใต้เบื้องธุลีบาท พระตรีภูวนาถนาถา
โทษหนักถึงราชอาชญา ผ่านฟ้าจงโปรดปรานี ฯ
๏ เมื่อนั้น พระสุริย์วงศ์องค์นารายณ์เรืองศรี
ได้ฟังพิเภกอสุรี ภูมียิ้มแล้วตรัสไป
ซึ่งไพรินดูหมิ่นขุนมาร เพราะท่านหามีฤทธิ์ไม่
อันลงกานิเวศน์เวียงชัย ไพบูลย์พูนสุขภิรมยา
ประกอบด้วยไอศูรย์สมบัติ เกษมสวัสดิ์ดั่งดาวดึงสา
ปัจจามิตรจึ่งคิดฉันทา มารบราชิงราชธานี
ว่าแล้วจึ่งองค์พระทรงจักร ตรัสสั่งพระลักษมณ์เรืองศรี
กับสุมันตันเสนี บัดนี้ก็เสร็จซึ่งปราบมาร
จะรางวัลผู้มีความชอบ ประกอบโดยควรที่ฐาน
จงประชุมเสนาปรีชาชาญ ปรึกษาการบำเหน็จให้พร้อมกัน ฯ
๏ เมื่อนั้น พระลักษมณ์สุริย์วงศ์รังสรรค์
กับมหาเสนาสุมันตัน บังคมคัลรับสั่งแล้วออกมา ฯ
๏ ชุมหมู่มาตยามนตรี เสนีผู้จักพิพากษา
ฝ่ายสัตพลีปรีชา ก็เอาจดหมายมาทันใด ฯ
๏ บัดนั้น เสนาบดีน้อยใหญ่
ปุโรหิตพฤฒาปัญญาไว บังคมไหว้เบื้องบาทพระลักษมณ์
แล้วปรึกษาโดยข้อจดหมาย ครั้งนารายณ์ประทานซึ่งนาศักดิ์
เมื่อเสร็จศึกลงกาขุนยักษ์ เอาเป็นหลักเทียบเปรียบกัน
ว่าอันพระพรตอนุชา เป็นจอมโยธาทัพขัน
ต่างองค์พระผู้ทรงสุบรรณ ไปปราบกุมภัณฑ์พวกภัย
แก้ท้าวทศคิริวงศ์ คืนเอาลงกาไว้ได้
แล้วไปรณรงค์ชิงชัย ถึงกรุงไกรมลิวันกันดาร
ต้องศรอสุราสาหัส ฆ่าจักรวรรดิม้วยสังขาร
ทั้งสุริยาภพขุนมาร บรรลัยจักรวายปราณด้วยฤทธี
ได้กรุงมลิวันโอฬาร์ มาขึ้นอยุธยาบุรีศรี
เป็นเกียรติเฉลิมบาทพระจักรี ความชอบนั้นมีพ้นนัก
ฝ่ายพระสัตรุดสุริย์วงศ์ ก็ได้รณรงค์หาญหัก
ต้องหอกสุริยาภพขุนยักษ์ ทั้งศรบรรลัยจักรรัดไป
สองครั้งปิ้มเสียชีวิต จะคิดย่อท้อก็หาไม่
แล้วฆ่านนยุพักตร์บรรลัย ความชอบภูวไนยเสมอกัน
สองพระองค์ควรเป็นอุปราช เหมือนพระลักษมณ์นุชนาถรังสรรค์
ให้มงกุฎเพชรสังวาลวัลย์ เครื่องกษัตริย์บรรจงอลงการ์
อันน้องพญาพาลี กระบี่ทำชอบมาหนักหนา
ทั้งรับพระสัตรุดในเมฆา เมื่อต้องศรศักดาเหราพต
ควรให้เครื่องทรงอลงการ มงกุฎสังวาลมรกต
ธำมรงค์ค่าเมืองเรืองยศ เครื่องสูงกลิ้งกลดจามร
ฝ่ายว่าท้าวทศคิริวงศ์ ก็ซื่อตรงต่อบาทพระทรงศร
เป็นโหราตาศึกแน่นอน บอกการราญรอนกุมภัณฑ์
ควรให้มงกุฎเนาวรัตน์ คู่ทรงจักรวรรดิรังสรรค์
ให้ทั้งภูษาสังวาลวัลย์ ประดับแก้วกุดั่นรูจี
อันพญาอนุชิตจักรีวงศ์ อาจองสังหารยักษี
ใช้ไหนก็ไม่เสียที ครั้งนี้ก็อาสาไป
ทำลายด่านกรุงมลิวัน ทั้งนํ้ากรดเพลิงกัลป์เสียได้
แล้วแปลงเป็นอินทรีเข้าชิงชัย แก้น้องภูวไนยคืนมา
ทำการสงครามจนสำเร็จ บำเหน็จนั้นมากหนักหนา
ซึ่งกรุงมลิวันพารา ใหญ่หลวงมหิมายิ่งนัก
ควรพญาอนุชิตจักรีวงศ์ ไปดำรงเสมาอาณาจักร
เป็นเจ้าแก่หมู่อสุริยักษ์ เรืองฤทธิ์สิทธิศักดิ์ชัยชาญ
ให้ทั้งมงกุฎเนาวรัตน์ กรรเจียกจรจำรัสมุกดาหาร
เครื่องต้นเครื่องทรงอลงการ ฝูงสนมบริวารกัลยา
ฝ่ายพญาอินทรนุภาพฤทธี ความชอบก็มีหนักหนา
ล้างพิธีบรรลัยจักรอสุรา ฆ่าเพตราม้วยบรรลัย
ครั้งศรเหราฤทธิรณ ก็ผลาญพลราหูไม่นับได้
แก้องค์พระสัตรุดไว้ ควรให้สร้อยสนสังวาลวัลย์
ทั้งมงกุฎกุณฑลดอกไม้ทัด สำหรับกษัตริย์รังสรรค์
กับเครื่องอุปโภคทั้งนั้น สารพันตามมีบำเหน็จกร
อันนิลพัทฤทธิรณ คุมพลชมพูชาญสมร
ได้ทอดตนเป็นถนนในสาคร ให้ข้ามนิกรโยธี
แล้วไปเก็บซึ่งโอสถ มาบดแก้พระสัตรุดเรืองศรี
ทั้งผลาญมารกระบิลอสุรี สุดสิ้นชีวีแหลกลาญ
เมื่อเหรารัดพาพระองค์ไป ก็ติดตามชิงชัยหักหาญ
ทั้งไปล้างพิธีถึงบาดาล แล้วฆ่าไวยตาลมรณา
ความชอบได้ทำเป็นสาหัส ชื่อพญาอภัยพัทธ์พงศา
เป็นฝ่ายหน้าชมพูนครา ให้มหามงกุฎทับทิมพราย
สร้อยสนตาบทิศทับทรวง สังวาลแก้วรุ้งร่วงสามสาย
พานพระศรีเต้านํ้าจำหลักลาย ธำมรงค์เพชรพรายเรือนสุบรรณ
อันนิลนนท์ชมพูพาน สองทหารฤทธิแรงแข็งขัน
ได้สื่อเมืองลงกามลิวัน แล้วหักโหมโรมรันหมู่ยักษ์
ใช้ไหนใช้ได้ทั้งสองตน ดั่งหนึ่งขุนพลพญาจักร
ให้ภิญโญยศพระหริรักษ์ ความชอบมากนักพันทวี
ควรให้มงกุฎสุรกานต์ สังวาลเนาวรัตน์จำรัสศรี
ภูษาผ้าต้นอย่างดี ทั้งสองกระบี่เสมอกัน
อันว่ากุมารอสุรผัด ไม่เกรงท้าวจักรวรรดิโมหันธ์
ซื่อตรงจงรักพระทรงธรรม์ ได้เอาเหตุนั้นมาแจ้งการ
แล้วนำทัพไปลงกา อาสาต่อตีหักหาญ
จับอ้ายทศพินขุนมาร ชาญศึกองอาจว่องไว
ล้างพิธีไวยตาลบรรลัยจักร ทั้งสองขุนยักษ์เสียได้
ความชอบนั้นมีแต่ต้นไป ให้เป็นอุปราชลงกา
ชื่อว่าพญามารนุราช โดยชาติสุริย์วงศ์ยักษา
ให้มหามงกุฎรจนา เครื่องทรงอลงการ์รูจี
ฝายสองโอรสอินทรชิต สุจริตต่อเบื้องบทศรี
ลอบออกมาจากธานี ทูลแจ้งถ้วนถี่ทุกสิ่งไป
อาสาจับไอ้ทศพิน ผู้เป็นไพรินนั้นได้
แล้วโดยเสด็จพระภูวไนย รณรงค์ชิงชัยจนเสร็จการ
เชษฐาชื่อพญาวันยุพักตร์ เป็นปิ่นปักกุรุราชราชฐาน
ฝ่ายว่าอนุชาผู้ปรีชาญ ขุนมารมีชอบเสมอกัน
ชื่อพญากันนุชิตฤทธิรอน ผ่านนครจักรวาลเขตขัณฑ์
ประทานเครื่องกษัตริย์ครบครัน เปาวนาสูรนั้นให้กลับมา
เป็นเสนาตาเมืองผู้ใหญ่ ในท้าวทศคิริวงศ์ยักษา
อันหมู่วานรโยธา ซึ่งได้เข่นฆ่าไพรี
ควรให้เกี้ยวเพชรแลสิ่งของ เจียดทองครอบทองตามที่
ฝ่ายพลลงกาธานี ให้มีบำเหน็จทั่วกัน ฯ
๏ เมื่อนั้น พระลักษมณ์สุริย์วงศ์รังสรรค์
ทั้งมหาเสนาสุมันตัน เอาคำปรึกษานั้นเข้ามา ฯ
๏ ครั้นถึงน้อมเศียรบังคมบาท พระนารายณ์ธิราชนาถา
ทูลคำปรึกษาเสนา ตามเรียบเรียงมาทุกประการ
๏ เมื่อนั้น พระตรีภพลบโลกทุกสถาน
ฟังพระอนุชาผู้ปรีชาญ ทูลบำเหน็จทหารโยธี
บรรดาที่มีความชอบ ประกอบยศสมควรถ้วนถี่
ต้องในพระทัยก็ยินดี จึ่งมีพระราชบัญชา
อันซึ่งท้าวทศคิริวงศ์ จะดำรงพิภพไปภายหน้า
จะไม่มีพวกพาลพาลา ด้วยศักดาเดชหลานรัก
จะไพบูลย์พูนสุขเกษมสันต์ ทั่วขัณฑเสมาอาณาจักร
สืบศรีสุริย์วงศ์พงศ์ยักษ์ ภิญโญยศศักดิ์จำเริญไป
ตรัสแล้วก็ปูนบำนาญ บำเหน็จทหารน้อยใหญ่
ตามซึ่งประกอบความชอบไว้ ทั้งพลไกยเกษธานี ฯ
๏ เมื่อนั้น พระพรตพระสัตรุดเรืองศรี
ทั้งท้าวพญาวานรอสุรี น้อมเศียรชุลีลงพร้อมกัน
รับของประทานฐานา ต่างตนปรีดาเกษมสันต์
อันพลสี่พระนครนั้น ก็ได้พร้อมกันทั้งไพร่นาย ฯ
๏ เมื่อนั้น พระตรีภพลบโลกทั้งหลาย
ครั้นเสร็จบำเหน็จหมู่นิกาย พอบ่ายชายแสงรวีวร
เสด็จจากแท่นแก้วแกมมาศ สง่างามดั่งราชไกรสร
ย่างเยื้องยุรยาตรนาดกร บทจรเข้าปราสาทรัตนา ฯ
๏ มาจะกล่าวบทไป ถึงวันยุวิกยักษา
ทั้งมัจฉานุผู้ศักดา ซึ่งผ่านนคราบาดาล
คะนึงถึงองค์พระจักรกฤษณ์ อันทรงฤทธิ์เลิศลบจบสถาน
ทั้งพญาคำแหงหนุมาน อันมีคุณอุปการพันทวี
อย่าเลยจะขึ้นไปเฝ้าบาท พระนารายณ์ธิราชเรืองศรี
จะได้พึ่งเดชาบารมี เป็นที่ร่มเกล้าสืบไป
คิดแล้วตรัสสั่งเสนามาร จงเตรียมทหารน้อยใหญ่
กูจะขึ้นไปเฝ้าพระภูวไนย ยังพิชัยกรุงศรีอยุธยา ฯ
๏ บัดนั้น เสนีผู้มียศถา
รับสั่งถวายบังคมลา ออกมาจากท้องพระโรงคัล ฯ
๏ เกณฑ์พลสี่หมู่ดูพิลึก ห้าวฮึกโตดำล่ำสัน
ขุนช้างขี่ช้างดั้งกัน ถือขอหยัดยันกรีดกราย
ขุนม้าขี่ม้าอัสดร มือถือโตมรเฉิดฉาย
ขุนรถขี่รถสุพรรณพราย ถือธนูหน่วงสายประลองฤทธิ์
ขุนพลจัดพวกพลหาญ เพียบพื้นบาดาลอกนิษฐ์
เตรียมทั้งรถแก้วชวลิต ตั้งไว้โดยทิศยาตรา ฯ
๏ เมื่อนั้น องค์วันยุวิกยักษา
ทั้งหลานพระพายผู้ศักดา เสด็จมาเข้าที่สรงชล ฯ
๏ ชำระสระสนานสำราญกาย สุหร่ายแก้วโปรยปรายดั่งสายฝน
ทรงสุคนธารสเสาวคนธ์ ปรุงปนทิพมาศสุมามาลย์
สอดใส่สนับเพลาเชิงยก ช่อกระหนกลอยดวงมุกดาหาร
ภูษาต่างสีชัชวาล ชายไหวสุรกานต์ชายแครง
สอดใส่ฉลององค์ทรงประพาส พื้นตาดลอยดวงเครือแย่ง
ตาบทิศทับทรวงลายแทง สังวาลแก้วแดงชิงดวง
ทองกรพาหุรัดรูปภุชงค์ ธำมรงค์เพชรพรายรุ้งร่วง
วันยุวิกทรงมงกุฎดอกไม้พวง มัจฉานุห้อยห่วงกุณฑลพราย
ต่างตนต่างจับอาวุธ ฤทธิรุทรงามสง่าเฉิดฉาย
ลงจากอาสน์แก้วแพรวพราย กรายกรไปปราสาทพระมารดา ฯ
๏ ครั้นถึงจึ่งประณตบทบงสุ์ องค์พระชนนียักษา
ทูลว่าลูกรักจักขอลา ไปยังอยุธยาธานี
หวังจักบังคมบรมนาถ พระนารายณ์ธิราชเรืองศรี
ทั้งพญาหนุมานผู้ฤทธี ซึ่งมีคุณมาแต่ก่อนกาล ฯ
๏ เมื่อนั้น นางพิรากวนยอดสงสาร
ได้ฟังสองราชกุมาร นงคราญยินดีปรีดา
ลูบหลังแล้วกล่าวสุนทร อวยพรด้วยความเสน่หา
เจ้าจะไปเฝ้าองค์พระจักรา แก้วตาจงศรีสวัสดี ฯ
๏ เมื่อนั้น วันยุวิกมัจฉานุเรืองศรี
รับพรสมเด็จพระชนนี ถวายอัญชุลีมาขึ้นรถ ฯ
๏ รถเอยสองรถทรง กำกงล้วนแล้วด้วยมรกต
แอกงอนอ่อนงามช้อยชด ชั้นลดบัลลังก์กระจังราย
ประดับด้วยเทพนมประนมนิ้ว ครุฑจับนาคหิ้วเฉิดฉาย
สี่มุขสุกวามอร่ามพราย บุษบกงามคล้ายวิมานอินทร์
เทียมด้วยไกรสรราชสีห์ สารถีมือถือธนูศิลป์
สำทับขับเร็วดั่งหงส์บิน เครื่องสูงครบสิ้นเรียงรัน
แตรฝรั่งกลองชนะประสานเสียง สำเนียงสะเทือนเลื่อนลั่น
ฝ่ายมัจฉานุชาญฉกรรจ์ เป็นทัพขันกองหน้าดำเนินพล
ชำแรกแทรกพื้นสุธาธาร โห่สะท้านสะเทือนกุลาหล
ผงคลีมืดคลุ้มบดบน รีบรถเร่งพลดำเนินไป ฯ
๏ มาถึงแดนด่านอยุธยา ทางร่วมมรคาอันใหญ่
เห็นรอยพลดาษป่าพนาลัย ไม้ไหล้แหลกล้มไม่สมประดี
สองกษัตริย์ฉงนสนเท่ห์นัก หรือจักเป็นหมู่ยักษี
คุมพวกพหลโยธี ยกมาต่อตีอยุธยา
อย่าเลยจะหยุดฟังการ ถามพวกชาวด่านซึ่งรักษา
ร้ายดีให้แจ้งกิจจา จึ่งจะยกโยธาเข้าไป
ตริแล้วให้หยุดทัพขัน ตั้งมั่นอยู่เชิงเขาใหญ่
พวกพลรื่นเริงบันเทิงใจ เที่ยวไล่จับสัตว์เป็นโกลี ฯ
๏ เมื่อนั้น ท้าวมหาชมพูเรืองศรี
อันผ่านชมพูพระบูรี มีจิตคิดถึงพระจักรา
ทั้งนิลพัทผู้หลาน ซึ่งไปทำการอาสา
กับสองพระราชอนุชา ยังลงกามลิวันกรุงไกร
นานแล้วมิได้รู้ข่าว เรื่องราวร้ายดีเป็นไฉน
อย่าเลยตัวกูจะยกไป เฝ้าพระภูวไนยจักรี ฯ
๏ คิดแล้วจึ่งมีพจนารถ สั่งมหาอำมาตย์ทั้งสี่
จงจัดพหลโยธี กูจะไปกรุงศรีอยุธยา ฯ
๏ บัดนั้น เสนีผู้มียศถา
รับสั่งถวายบังคมลา ออกมาจากห้องพระโรงคัล ฯ
๏ เกณฑ์พลวานรสิบสมุทร เลือกล้วนฤทธิรุทรแข็งขัน
คำแหงเหี้ยมหาญชาญฉกรรจ์ ลํ่าสันเรี่ยวแรงทุกตน
สามารถอาจพลิกแผ่นดิน ง้างยอดสีขรินหักโค่น
เหาะเหินเดินได้ในอัมพน วิดสมุทรวังวนก็แห้งไป
จัดถ้วนซ้ายขวาหน้าหลัง พร้อมพรั่งโดยกระบวนพยุห์ใหญ่
เตรียมทั้งรถแก้วแววไว ประดับไว้กับเกยรัตนา ฯ
๏ เมื่อนั้น ท้าวมหาชมพูแกล้วกล้า
เสด็จจากห้องแก้วแววฟ้า มาเข้าที่สรงสาคร ฯ
๏ ชำระสระสนานอินทรีย์ วารีธารกลิ่นเกสร
สนับเพลาแก้วก้านเชิงงอน อุทุมพรภูษาพื้นแดง
ชายไหวชายแครงกระหนกหงส์ ฉลององค์ลอยดวงเครือแย่ง
ตาบทิศประดับเพชรลูกแตง ทับทรวงลายแทงสังวาลวรรณ
เฟื่องห้อยรายพลอยมุกดาหาร สะอิ้งแก้วสุรกานต์ทับทิมคั่น
พาหุรัดทองกรมังกรพัน ธำมรงค์เรือนสุบรรณเพชรราย
ทรงมหามงกุฎกรรเจียกทัด กุณฑลทองจำรัสฉานฉาย
ขัดพระขรรค์แก้วพรรณราย กรายกรมาขึ้นรถทรง ฯ
๏ รถเอยรถประพาฬ กงแก้วสุรกานต์งามระหง
แอกอ่อนงอนช้อยปักธง ดุมวงบัลลังก์กระจังลอย
ลดชั้นคั่นภาพกาบกระหนก ทวยรับบุษบกช่อห้อย
สี่มุขแวววับประดับพลอย แสงยอดสุกย้อยอร่ามเรือง
เทียมด้วยพลาหกอาชาชาติ สองคู่ดูสะอาดสีเหลือง
ขุนรถขับรีบออกจากเมือง เครื่องสูงครบสิ่งกรรชิงทอง
แตรฝรั่งกังสดาลประสานเสียง ฆ้องกลองสำเนียงกึกก้อง
วานรโลดโผนโจนคะนอง โห่ร้องรีบเร่งกันมา ฯ
๏ บัดนั้น ขุนกระบี่เป็นนายทัพหน้า
นำพลพยุหยาตรา ถึงแดนอยุธยาธานี
เป็นที่มรคาร่วมกัน เห็นบทวลัญช์[1]ยักษี
เกลื่อนกลาดดาษป่าพนาลี ขุนกระบี่ก็อัศจรรย์ใจ
หรือสองสมเด็จพระอนุชา เสร็จศึกกลับมาเป็นไฉน
คิดพลางให้หยุดทัพไว้ แต่ผู้เดียวลัดไพรเข้าไปดู ฯ
๏ จึ่งเห็นพวกพลกุมภัณฑ์ ตั้งมั่นซับซ้อนกันอยู่
สำคัญว่าเป็นศัตรู แต่แอบดูแล้วกลับมาทันที ฯ
๏ ครั้นถึงจึ่งถวายบังคมบาท ท้าวชมพูธิราชเรืองศรี
ทูลว่ากองทัพอสุรี ตั้งอยู่ที่ริมมรคา
นายหนึ่งพักตราเป็นวานร กายกรพ่วงพีมีสง่า
แต่หางนั้นเป็นหางปลา นายหนึ่งเป็นพญากุมภัณฑ์ ฯ
๏ เมื่อนั้น ท้าวมหาชมพูรังสรรค์
ฟังคำทหารชาญฉกรรจ์ ทรงธรรม์สงสัยพันทวี
พระพรตเสด็จไปยังไม่กลับ ไฉนจึ่งมีทัพยักษี
เห็นจะเป็นอรินราชไพรี ยกเกี่ยวมาตีอยุธยา
จำกูจะออกสังหาร สนองคุณพระอวตารนาถา
คิดแล้วก็เร่งโยธา ให้ตีทัพหน้ากุมภัณฑ์ ฯ
๏ บัดนั้น นายทหารฤทธิแรงแข็งขัน
รับสั่งถวายบังคมคัล ต้อนกันเข้าโรมโจมตี ฯ
๏ บัดนั้น ฝ่ายพลบาดาลยักษี
ไม่ทันรู้ตัวก็เสียที วิ่งหนีแตกยับลงมา ฯ
๏ เมื่อนั้น มัจฉานุฤทธิไกรใจกล้า
ทั้งวันยุวิกอสุรา ได้ยินเสียงโกลาก็แลไป
เห็นวานรตีพลวุ่นวาย สองนายกริ้วโกรธดั่งเพลิงไหม้
เหม่อ้ายวานรินทร์กระบินทร์ไพร เหตุไฉนโอหังมาราวี
ชะรอยไอ้เดียรัจฉานนี้คิดร้าย ต่อบาทพระนารายณ์เรืองศรี
ว่าแล้วขับรถมณี ต้อนพลโยธีเข้ารอนราญ ฯ
๏ บัดนั้น พวกพลอสุราทวยหาญ
กลัวอาญาเจ้าพ้นประมาณ แยกกันทะยานเข้าต่อยุทธ์
ถาโถมโรมรันฟันฟอน จับกุมตะลุมบอนอุตลุด
กระหนาบเข้าราวีตีรุด จุดปืนโห่ร้องเป็นโกลี ฯ
๏ บัดนั้น ฝ่ายพวกโยธากระบี่ศรี
ครั้นยักษากลับหน้าเข้าต่อตี เสียทีแตกวุ่นเป็นโกลา ฯ
๏ เมื่อนั้น ท้าวมหาชมพูแกล้วกล้า
เห็นวานรแตกยับก็โกรธา ขับรถาไล่พลากร ฯ
๏ บัดนั้น พวกพลพานรินทร์ชาญสมร
รื้อรับกลับหน้าเข้าราญรอน ต่อกรด้วยพวกพลมาร
กระบี่จับยักษ์เป็นกลุ่มกลุ่ม ยักษ์กลุ้มจับลิงสำแดงหาญ
ต่างมีฤทธิรณทนทาน ต่างฟันต่างทะยานไม่ละกัน
เลียงพลสองฝ่ายโห่ร้อง กึกก้องพสุธาครื้นครั่น
ผงคลีมืดคลุ้มชอุ่มควัน บดบังสุริยันในเมฆา ฯ
๏ เมื่อนั้น ฝ่ายพระหริรักษ์นาถา
เสด็จออกพระโรงรัตนา พร้อมหมู่มาตยาพลากร
งามปานดั่งดวงแขไข ทรงกลดอำไพประภัสสร
ส่องสว่างพ่างพื้นอัมพร ดารากรห้อมล้อมเรียงรัน
พอได้ยินสำเนียงนฤนาท ปถพีไหวหวาดเลื่อนลั่น
โพยมพยับอับแสงสุริยัน ทรงธรรม์สงสัยในวิญญาณ์ ฯ
๏ จึ่งมีบัญชาประกาศิต สั่งพญาอนุชิตแกล้วกล้า
เหตุไฉนอื้ออึงเป็นโกลา ไปดูมาให้แจ้งประจักษ์ใจ ฯ
๏ บัดนั้น คำแหงหนุมานทหารใหญ่
รับสั่งพระตรีภูวไนย บังคมไหว้แล้วออกมาทันที ฯ
๏ จึ่งเหลือบแลเล็งเพ่งพิศ รอบทิศอยุธยาบุรีศรี
ข้างทักษิณอื้ออึงเป็นโกลี ขุนกระบี่เหาะไปด้วยฤทธา ฯ
๏ ครั้นถึงปลายด่านกรุงไกร แลไปตามแถวแนวป่า
เห็นวันยุวิกอสุรา กับมัจฉานุกุมาร
คุมพวกอสุรกุมภัณฑ์ รบกันกับกระบี่ทวยหาญ
ของท้าวชมพูชัยชาญ ตกใจก็ทะยานลงไป ฯ
๏ วิ่งเข้ายืนกลางขวางหน้า ถามว่าท่านนี้เป็นไฉน
เหตุผลต้นปลายประการใด จึ่งมาชิงชัยแก่กัน ฯ
๏ เมื่อนั้น มัจฉานุฤทธิแรงแข็งขัน
ทั้งวันยุวิกกุมภัณฑ์ ครั้นเห็นหนุมานก็ยินดี
ต่างเข้าเคารพอภิวาทน์ กราบลงแทบบาทกระบี่ศรี
บอกว่าตัวข้าทั้งสองนี้ มาเฝ้าธุลีพระจักรา
เห็นรอยโยธาม้ารถ บทจรมากมายหนักหนา
หยุดอยู่จะใคร่แจ้งกิจจา พวกพญาพานรินทร์เข้าโรมรัน
สำคัญว่าเหล่าปัจจามิตร คิดคดต่อนารายณ์รังสรรค์
ข้าไม่อาลัยแก่ชีวัน จึ่งต้อนพวกกุมภัณฑ์ออกต่อตี ฯ
๏ เมื่อนั้น ท้าวมหาชมพูเรืองศรี
จึ่งบอกหนุมานผู้ฤทธี น้านี้มาเฝ้าพระสี่กร
พอพบกองทัพอสุรา ยกพลโยธามาอยู่ก่อน
ได้ให้เสนีฤทธิรอน กับวานรลอบเข้าไปดู
มิได้รู้จักแต่สักตน ให้คิดฉงนสงสัยอยู่
สำคัญว่าพวกศัตรู จู่โจมว่าเป็นกลศึกมา
จึ่งเข้าหักหาญราญรอน ต่อกรกับหมู่ยักษา
บัดนี้ทั้งสองพระอนุชา กลับมาแล้วหรือประการใด ฯ
๏ เมื่อนั้น พญาอนุชิตทหารใหญ่
ได้ฟังสำรวลสำราญใจ บังคมไหว้แล้วกล่าวสุนทร
อันกุมารน้อยนี้บุตรข้า ชื่อมัจฉานุชาญสมร
นั่นวันยุวิกฤทธิรอน ผู้ผ่านนครบาดาล
แต่ล้วนเป็นข้าพระนารายณ์ จะหลงฆ่ากันตายด้วยอวดหาญ
ให้รี้พลเจ็บปวดป่วยการ หากหลานออกมาทันที
อันพระอนุชาทั้งสององค์ ซึ่งไปรณรงค์ด้วยยักษี
มีชัยแก่ราชไพรี บัดนี้เสด็จกลับมา ฯ
๏ เมื่อนั้น ท้าวมหาชมพูนาถา
จึ่งว่าแก่วันยุวิกอสุรา ทั้งมัจฉานุกุมาร
เราเป็นผู้ใหญ่ไม่ไต่ถาม วู่วามยกพลเข้าหักหาญ
ให้ได้เดือดร้อนรำคาญ หลานอย่าถือโทษโกรธกัน ฯ
๏ เมื่อนั้น มัจฉานุฤทธิแรงแข็งขัน
ทั้งวันยุวิกกุมภัณฑ์ ถวายบังคมคัลแล้วตอบไป
อันตัวหลานนี้ก็ผิดนัก หาญหักตอบต่อผู้ใหญ่
พระองค์ผู้ทรงฤทธิไกร จงให้อภัยแก่นัดดา ฯ
๏ เมื่อนั้น พญาอนุชิตแกล้วกล้า
ให้เคลื่อนพลทั้งสองพารา เข้ามายังราชธานี ฯ
๏ ครั้นถึงจึ่งหยุดทวยหาญ อยู่นอกปราการบุรีศรี
ผู้เดียวรีบเร่งจรลี เข้าไปยังที่พระโรงคัล ฯ
๏ จึ่งน้อมเศียรเกล้าบังคมบาท พระตรีภูวนาถรังสรรค์
ทูลแถลงแจ้งความทั้งนั้น บรรยายแต่ต้นจนปลาย
พอข้าไปทันได้ห้ามปราม จึ่งสงบสงครามทั้งสองฝ่าย
สรวมชีพข้าบาทพระนารายณ์ ขอเบิกสามนายเข้ามา
น้อมเกล้าถวายบังคม พระปิ่นภพบรมนาถา
ในที่ท่ามกลางเสนา ผ่านฟ้าจงโปรดปรานี ฯ
๏ เมื่อนั้น พระกฤษณุรักษ์เรืองศรี
ฟังพญาอนุชิตผู้ฤทธี มีความยินดีเป็นพ้นนัก
ให้หาท้าวชมพูสุริย์วงศ์ พงศ์พระยาพานรินทร์สิทธิศักดิ์
กับวันยุวิกขุนยักษ์ มัจฉานุลูกรักท่านเข้ามา ฯ
๏ บัดนั้น วายุบุตรวุฒิไกรใจกล้า
รับสั่งพระองค์ทรงศักดา ถวายบังคมลาแล้วรีบจร ฯ
๏ จึ่งแจ้งกิจจาแก่สามนาย ว่าองค์พระนารายณ์ทรงศร
ให้ท่านทั้งสองพระนคร ขึ้นเฝ้าภูธรพร้อมกัน ฯ
๏ บัดนั้น สามนายฤทธิแรงแข็งขัน
แจ้งว่าพระองค์ทรงธรรม์ บัญชาให้หาก็ยินดี
ดั่งได้สรงนํ้าสุรามฤต ของท้าวโกสิตเรืองศรี
ก็พากันรีบจรลี ตามกระบี่หนุมานเข้ามา ฯ
๏ ต่างตนน้อมเศียรบังคมบาท พระนารายณ์ธิราชนาถา
ท่ามกลางมนตรีเสนา คอยฟังบัญชาพระทรงธรรม์ ฯ
๏ เมื่อนั้น องค์พระหริรักษ์รังสรรค์
เห็นท้าวชมพูชาญฉกรรจ์ กับวันยุวิกอสุรี
มีความชื่นชมโสมนัส จึ่งตรัสทักพญากระบี่ศรี
ช้านานพึ่งเห็นกันวันนี้ ความเรายินดีเป็นพ้นนัก
ฝ่ายวันยุวิกขุนมาร ผู้ผ่านบาดาลอาณาจักร
ยังพร้อมมูลพูนสุขในเมืองยักษ์ หรือเกิดปรปักษ์ประการใด
อันหมู่ไพร่ฟ้าประชากร มีความถาวรหรือไฉน
มรคาท่าทางกันดารไกล ประสงค์สิ่งใดจึ่งขึ้นมา ฯ
๏ บัดนั้น วันยุวิกสิทธิศักดิ์ยักษา
ได้ฟังพระราชบัญชา องค์พระจักราทรงฤทธิ์
ไพเราะปราศรัยไต่ถาม โดยความเมตตาสุจริต
อสุรียินดีเป็นพ้นคิด ก็ถวายอัญชุลิศแล้วทูลไป
อันกรุงพระนครบาดาล จะเดือดร้อนรำคาญก็หาไม่
ด้วยเดชพระองค์ทรงฤทธิไกร ปกไปเป็นสุขทุกราตรี
ข้ากับมัจฉานุทั้งสอง คิดถึงละอองบทศรี
มาเฝ้าด้วยใจภักดี ให้มีสวัสดิ์สถาวร ฯ
๏ เมื่อนั้น พระนารายณ์สุริย์วงศ์ทรงศร
เสร็จปราศรัยสองพระนคร ภูธรจึ่งทอดทัศนา
เห็นหลานพระพายเทเวศ พักตร์เหมือนบิตุเรศหนักหนา
พระแย้มยิ้มพริ้มพรายแล้วบัญชา ดูก่อนพญาหนุมาน
อันมัจฉานุผู้นี้ ท่วงทีองอาจแกล้วหาญ
ครั้นดูไปก็ให้รำคาญ ด้วยหางบุตรท่านเหมือนมารดร ฯ
๏ บัดนั้น พญาอนุชิตชาญสมร
ได้ฟังพจนารถพระภูธร วานรนบนิ้วอภิวันท์
อันมัจฉานุกุมาร กล้าหาญฤทธิแรงแข็งขัน
จะเปรียบกับอสุรผัดนั้น คล้ายกันทั้งฤทธิ์แลปรีชา
ขอพระองค์จงได้โปรดเกศ แปลงให้พ้นเพศมัจฉา
จะได้รองเบื้องบาทา ไปกว่าจะสิ้นสุดปราณ ฯ
๏ เมื่อนั้น พระจักรกฤษณ์ฤทธิ์ลํ้าสุริย์ฉาน
ได้ฟังคำแหงหนุมาน ผ่านฟ้ามีราชวาที
จะช่วยให้พ้นเพศมัจฉา อย่าปรารมภ์เลยกระบี่ศรี
ว่าแล้วทรงพระขรรค์โมลี ภูมีกวัดแกว่งดั่งแสงไฟ ฯ
๏ ด้วยศักดาเดชพระนารายณ์ จะต้องกายมัจฉานุก็หาไม่
หางนั้นก็ขาดหายไป มิได้เจ็บปวดเวทนา ฯ
๏ บัดนั้น วายุบุตรฤทธิไกรใจกล้า
ทั้งมัจฉานุกุมารา ปรีดาดั่งได้โสฬส
พ่อลูกน้อมเศียรอภิวาทน์ กราบลงแทบบาทบงกช
พักตร์ผ่องด้วยสมมโนรถ ดั่งพระจันทร์ทรงกลดไม่ราศี ฯ
๏ บัดนั้น ท้าวพญายักษากระบี่ศรี
อำมาตย์มาตยามนตรี ปุโรหิตพราหมณ์ชีพร้อมกัน
เห็นหางมัจฉานุขาดหาย ด้วยพระเดชพระนารายณ์รังสรรค์
เป็นมหามหัศอัศจรรย์ สั่นเศียรสยองวิญญาณ์
นบนิ้วประนมเหนือเกศ สรรเสริญพระเดชด้วยหรรษา
มิเสียทีที่เราเกิดมา เป็นข้าใต้ละอองบทมาลย์
ได้เห็นเป็นบุญตาบุญตัว จะเล่าชั่วลูกเหลนหลาน
ทรงพระคุณแผ่ไปในจักรวาล ทั้งไตรดาลไม่มีใครเทียมทัน ฯ
๏ เมื่อนั้น พระตรีภูวนาถรังสรรค์
เสร็จแปลงหลานพระพายเทวัญ ทรงธรรม์มีราชวาที
อันซึ่งเสนีปรีกษา ให้พญาอนุชิตเรืองศรี
ไปผ่านมลิวันธานี ขุนกระบี่จะไกลเรานัก
ฝ่ายมัจฉานุผู้บุตร ฤทธิรุทรปรีชาแหลมหลัก
ควรเป็นเจ้าแก่อสุรยักษ์ ผ่านนัคเรศแทนบิดร
ครองกันกับรัตนมาลี บุตรีจักรวรรดิชาญสมร
ชื่อพญาหนุราชฤทธิรอน ให้ถาวรสืบวงศ์กษัตริย์ไป
ตรัสแล้วก็เรียกเอาเครื่องต้น มงกุฎกุณฑลประทานให้
วันยุวิกผู้ปรีชาไว จงกลับไปครองเมืองบาดาล
แล้วประทานมงกุฎกรรเจียกแก้ว อันเพริศแพร้วด้วยดวงมุกดาหาร
ฝ่ายท้าวชมพูชัยชาญ ตัวท่านก็มีความชอบมา
ได้เกณฑ์พวกพลโยธี ให้ไปต่อตีด้วยยักษา
จนเสร็จศึกล้างเหล่าพาลา ทั้งกรุงลงกามลิวัน
จงคืนไปผ่านพระนคร ให้ถาวรเป็นสุขเกษมสันต์
ดำรงคงทางทศธรรม์ โดยมหันตยศสืบไป
ตรัสแล้วประทานเครื่องทรง มงกุฎธำมรงค์สังวาลให้
ตาบทิศทับทรวงอำไพ แล้วไปด้วยแก้วสุรกานต์ ฯ
๏ เมื่อนั้น ท้าวชมพูผู้ปรีชาหาญ
ทั้งวันยุวิกขุนมาร มัจฉานุผู้ชาญฤทธี
พร้อมกันถวายอภิวาทน์ กราบลงแทบบาทบทศรี
รับของประทานด้วยยินดี ท่ามกลางเสนีพลากร ฯ
๏ เมื่อนั้น พระนารายณ์สุริย์วงศ์ทรงศร
จึ่งกล่าวมธุรสอันสุนทร ดูก่อนพระพรตทรงลักษณ์
แต่เจ้ายกพวกทวยหาญ ไปปราบพวกพาลปรปักษ์
ก็สิ้นเสี้ยนศัตรูหมู่ยักษ์ ด้วยศักดาเดชน้องยา
องค์พระอัยกาอัยกี ไม่แจ้งว่าร้ายดีจะคอยหา
จงกลับไปไกยเกษพารา ให้สองกษัตราสำราญใจ
ฝ่ายท้าวยักษาวานร ผู้ผ่านพระนครน้อยใหญ่
จงยกพหลพลไกร กลับไปยังราชธานี
บำรุงไพร่ฟ้าประชากร ให้ถาวรเป็นสุขเกษมศรี
ตั้งอยู่ในสัจวาที อย่ามีอันตรายโรคัน ฯ
๏ เมื่อนั้น พระพรตพระสัตรุดรังสรรค์
บรรดาท้าวพญาทั้งนั้น ถวายบังคมคัลแล้วออกไป ฯ
๏ ต่างขึ้นม้ารถคชสาร ต่างยกทวยหาญน้อยใหญ่
ต่างแยกมรคาพนาลัย ต่างไปยังราชธานี ฯ
๏ เมื่อนั้น พระสุริย์วงศ์องค์นารายณ์เรืองศรี
เสวยสุขอยู่ทุกราตรี กับพระลักษมีบังอร
ประดับด้วยแสนสาวกำนัล แปดหมื่นสี่พันดั่งอัปสร
เป็นฉัตรแก้วกั้นเกศประชากร พระนครแสนสนุกดั่งเมืองอินทร์
กรุงกษัตริย์ย่อมถวายดอกไม้มาศ มาขึ้นในเบื้องบาทพระองค์สิ้น
สนั่นไปด้วยเสียงพาทย์พิณ เป็นอาจิณทั่วทั้งธานี
อันหมู่มาตยาสามนต์ ประชาชนพาณิชเศรษฐี
แขกฝรั่งจีนจามพราหมณ์ชี มีแต่สิ่งสุขภิรมยา
จนนางสีดาวิลาวัณย์ ทรงครรภ์พระโอรสา
กำหนดได้สามเดือนตรา พระจักราจะใคร่ไปชมไพร ฯ
๏ คิดแล้วทรงเครื่องเรืองอร่าม สง่างามสามโลกไม่เปรียบได้
เสด็จจากทิพอาสน์อำไพ ไปยังพระโรงพรายพรรณ ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
เสนาเข้าเฝ้าบังคมคัล ทรงธรรม์มีราชบัญชา
ดูก่อนสุมันตันเสนี ตัวท่านผู้มียศถา
เราจะไปประพาสอรัญวา จงเตรียมโยธาพลากร ฯ
๏ บัดนั้น สุมันตันเสนาชาญสมร
ก้มเกล้ารับสั่งพระภูธร เร่งรีบบทจรออกไป ฯ
๏ จัดพลตามที่โพนประพาส ตั้งเป็นพยุหบาตรกระบวนใหญ่
กองหน้าเกณฑ์นำพลไกร สอดใส่เสื้อสีชมพู
ถือคาบศีลาลำพัน เดินตามพวกกันเป็นคู่คู่
กองหนึ่งใส่เสื้อบัศตู มือถือธนูกรีดกราย
กองหนึ่งนั้นใส่เสื้อตอง ถือหอกครํ่าทองเฉิดฉาย
พวกช้างดั้งกันเรียงราย โดดคํ้าพังพลายสลับกัน
พลม้าล้วนม้าแทรกแซง เดินตามตำแหน่งเป็นหลั่นหลั่น
กองหลังใส่เสื้อสีจันทน์ มือถือเกาทัณฑ์ลูกพิษ
พวกแขกภาษามลายู ล้วนถือหอกคู่เหน็บกริช
จับฉลากหน้าสนามตามทิศ อกนิษฐ์แน่นนันต์ในราตรี ฯ
๏ เมื่อนั้น พระหริวงศ์ทรงสวัสดิ์รัศมี
ไสยาสน์เหนืออาสน์รูจี กับองค์เทวีสีดา
ประดับด้วยแสนสนมอนงค์นาฏ บำเรอบาทเป็นบรมสุขา
ในที่ห้องแก้วอลงการ์ อันมหาสิริโอฬาร
ครั้นสุริโยภาสอากาศแผ้ว ดุเหว่าแว่วร้องเรื่อยเฉื่อยหวาน
เสนาะเสียงแตรสังข์เป็นกังวาน ประโคมขานฆาตฆ้องกลองชัย ฯ
๏ พระตื่นจากที่สิริไสยาสน์ ทรงวิลาสพักตร์ผ่องดั่งแขไข
ชวนพระอนุชาผู้ร่วมใจ เสด็จไปเข้าที่สรงชล ฯ
๏ สองกษัตริย์สระสนานสำราญกาย วารีโปรยปรายดั่งสายฝน
เย็นซาบอาบองค์ทรงสุคนธ์ ปนปรุงนพมาศชมพูนุท
สอดใส่สนับเพลาเชิงงอน ปักเป็นมังกรชมสมุทร
ภูษาต่างสีเครือครุฑ ม่วงโหมดพื้นผุดทองพราย
ชายแครงชายไหวสุวรรณวาบ กระหนกกาบแก้วก้านฉานฉาย
ฉลององค์พื้นตาดฉลุลาย เป็นรูปนกกลายละกลกัน
ตาบทิศทับทรวงสังวาลแก้ว ล้วนแล้วเครื่องทิพย์รังสรรค์
พาหุรัดทองกรมังกรพัน ธำมรงค์ไข่สุบรรณค่าเมือง
ทรงมหามงกุฎกุณฑลรัตน์ กรรเจียกจอนจำรัสด้วยเพชรเหลือง
ต่างจับศรสิทธิ์ฤทธิเรือง ย่างเยื้องไปเกยอลงการ์ ฯ
๏ ให้เคลื่อนพหลโยธี กุญชรพาชีกองหน้า
สองพระองค์ทรงรถรัตนา ออกจากทวาราพระนคร ฯ
๏ รถเอยรถวิมาน ดุมประไพดวงประพาฬประภัสสร
กงครํ่ากำเครื่องอลงกรณ์ แอกงอนอ่อนงามกระหนกพัน
บัลลังก์บดหลั่นชั้นลด เครือขดครุฑเคียงเรียงคั่น
แถวพนักเทพนมบังคมคัล กาบช้อยเก็จชั้นสุวรรณวาม
สี่มุขสุกเหมือนเดือนฉาย กาญจน์แพร้วแก้วพรายรายอร่าม
เทียมสินธพสีเงินงาม เคียงสามคู่สรรล้วนตัวดี
พระลักษมณ์นั่งประณตประนมหัตถ์ ขุนรถขับรัดเรื่อยรี่
เครื่องสูงครบสิ่งพัชนี ปี่ฆ้องเป่าขานประสานกลอง
พวกทหารพลโห่เป็นโกลา พระสุธาสท้านสะเทือนก้อง
งามรถงอนรับธงทอง รีบเข้ายังท้องพนาดร ฯ
๏ เดินทางหว่างแถวแนวไม้ เลียบไปตามเนินสิงขร
ชมหมู่ปักษาทิชากร บินว่อนจับไม้น่าดู
ช่างทองจับทองไซ้หาง คับแคจับคางเคล้าคู่
กระลุมพูบินโผจับลำพู จากพรากพรัดหมู่มาจับจันทน์
สาลิกาจับกิ่งกาหลง ฝูงหงส์จับไม้กระทังหัน
นกแก้วจับแก้วพูดกัน เบญจวรรณจับหว้ารายเรียง
เขาจับเขาขันสนั่นก้อง กระเหว่าจับกระวานร้องส่งเสียง
เค้าโมงจับโมงมองเมียง นกหกจับเหียงเคียงจร
เขาไฟพาฝูงจับมะไฟ นกไผ่จับผากบินว่อน
นางนวลจับนางนวลนอน โนรีบินร่อนลงจับรัก
ไก่ฟ้าจับต้นรกฟ้า กระสาพาคู่ลงจับสัก
วายุภักษ์จับจิกกระลำพัก ปักหลักจับเลียบแล้วบินไป
พญายูงจับยูงฟ้อนหาง นกยางจับยอดพะยูงใหญ่
ยิ่งชมยิ่งเพลินจำเริญใจ ที่ในพนมพนาลี ฯ
๏ เมื่อนั้น ฝ่ายนางสีดามารศรี
อยู่ยังห้องแก้วรูจี ในที่ปราสาทอลงกรณ์
พร้อมฝูงอนงค์ทรงลักษณ์ บำเรอบริรักษ์สายสมร
ดั่งดาวล้อมดวงศศิธร อันเขจรเลื่อนลอยในเมฆา
ให้บันดาลร่านร้อนฤทัย ดั่งนอนในเพลิงแรงแสงกล้า
แต่ผุดลุกผุดนั่งไปมา กัลยาไม่สบายอินทรีย์ ฯ
๏ จึ่งชวนฝูงนางอนงค์นาฏ ยุรยาตรจากห้องปราสาทศรี
กรายกรย่างเยื้องจรลี เสด็จไปยังที่ชลาลัย ฯ
๏ ครั้นถึงจงลงสรงสนาน แทบท่าชลธารเย็นใส
กับฝูงสาวสรรค์กำนัลใน สำราญใจสัพยอกกันไปมา
สรวลระริกซิกแซ่อึงมี่ บ้างกระทุ่มชลธีฉานฉ่า
บ้างเล่นช่วงสาดนํ้าเข้าตา บ้างเล่นไล่ไขว่คว้าหากัน
บ้างดำผุดฉุดฉวยตัวได้ ตกใจร้องตรีดตัวสั่น
บ้างหนีไล่พัลวัน เสียงสนั่นทั้งท้องชลธาร
ลางนางร้องรับขับครวญ โหยหวนรี่เรื่อยเฉื่อยฉาน
โอดพันย้ายเพลงบรรเลงลาน เกษมศานต์ทุกหน้านารี ฯ
๏ มาจะกล่าวบทไป ถึงนางอดูลยักษี
เป็นปีศาจอยู่ใต้ธรณี อสุรีนั้นวงศ์ทศพักตร์
มีแต่โมหันธ์ฉันทา ใจบาปหยาบช้าอัปลักษณ์
รู้ว่าสีดานงลักษณ์ อัคเรศมาสรงสาคร
คิดแค้นพยาบาทมาดใจ กูจะให้สีดาดวงสมร
พลัดกับพระรามฤทธิรอน คิดแล้วบทจรขึ้นมา ฯ
๏ ครั้นถึงซึ่งฝั่งชลธาร นางมารแฝงพุ่มพฤกษา
จึ่งร่ายพระเวทอันศักดา นิมิตกายาทันที ฯ
๏ บัดเดี๋ยวเพศยักษ์ก็สูญหาย กลายเป็นนางมนุษย์สาวศรี
กรายกรย่างเยื้องจรลี ไปยังที่สรงนางทรามวัย ฯ
๏ ค่อยหมอบยอบกายเข้าไปเฝ้า น้อมเกล้าประนมบังคมไหว้
ทูลว่าตัวข้าประมาทไป มาไม่ทันเสด็จกัลยา
ดั่งใช่คนในใช้ชิด โทษข้านี้ผิดเป็นหนักหนา
พระแม่เจ้าจงได้เมตตา ขอประทานโทษาในครานี้ ฯ
๏ เมื่อนั้น โฉมนางสีดามารศรี
สำคัญว่ากำนัลนารี จึ่งมีเสาวนีย์ตอบไป
ซึ่งมาไม่ทันเวลา เราจะถือโทษานั้นหาไม่
ตรัสแล้วขึ้นจากชลาลัย เสด็จไปปราสาทอลงการ ฯ
๏ บัดนั้น นางอดูลปีศาจใจหาญ
หมอบใช้ใกล้องค์นงคราญ ทำการมิให้รู้มารยา
ทูลว่าเมื่อพระแม่ตกไป อยู่ในอุทยานยักษา
อันทศกัณฐ์เจ้าลงกา ใจบาปหยาบช้าราวี
พักตรารูปทรงกุมภัณฑ์ นั้นเป็นอย่างไรนางโฉมศรี
ตัวข้าเกิดมาถึงเพียงนี้ ยังมิเคยเห็นขุนมาร ฯ
๏ เมื่อนั้น นางสีดาเยาวยอดสงสาร
ไม่รู้ว่าปีศาจสาธารณ์ มาจงผลาญด้วยกลมารยา
จึ่งว่ารูปทรงทศกัณฐ์ นั้นยี่สิบกรสิบหน้า
ผิดประหลาดกว่าหมู่อสุรา มีอานุภาพเกรียงไกร
แม้นมาตรจะจำแลงแปลงกาย กลับกลายเหมือนใครก็ทำได้
ชั่วช้าอัปลักษณ์เป็นพ้นไป แจ้งใจอยู่ทั่วทั้งธาตรี ฯ
๏ บัดนั้น นางอดูลปีศาจยักษี
เห็นนางหลงกลก็ยินดี ชุลีกรสนองพระวาจา
พระแม่เจ้าโปรดข้าผู้จงรัก เขียนรูปทศพักตร์ยักษา
จะได้เห็นเพราะบุญกัลยา ยี่สิบกรสิบหน้านั้นฉันใด ฯ
๏ เมื่อนั้น นางสีดาเยาวยอดพิสมัย
พาซื่อไม่สงสัยใจ อรไทเขียนรูปอสุรี
ทั้งยี่สิบกรสิบเศียร ไม่ผิดเพี้ยนกับกายยักษี
แล้วส่งให้นางนั้นทันที นี่รูปทศกัณฐ์เจ้าลงกา ฯ
๏ บัดนั้น ฝูงนางกำนัลซ้ายขวา
เบียดเสียดเยียดยัดกันเข้ามา ดูรูปเลขาพญายักษ์
ต่างคนต่างว่าน่าเกลียดชัง มือหัวรุงรังอัปลักษณ์
อหังการต้านต่อพระหริรักษ์ โคตรยักษ์จึ่งสิ้นชีวัน ฯ
๏ เมื่อนั้น ฝ่ายพระภุชพงศ์รังสรรค์
เที่ยวประพาสพฤกษาในอารัญ จนสุริยาสายัณห์ลงรอนรอน
จึ่งเลิกจตุรงค์ทวยหาญ ข้ามธารผ่านเนินสิงขร
รีบเร่งโยธาพลากร คืนเข้านครอยุธยา ฯ
๏ บัดนั้น นางอดูลปีศาจยักษา
รู้ว่าพระรามเสด็จมา ยินดีปรีดาด้วยสมคิด
ดั่งได้สมบัติพัสถาน ในวิมานช่อชั้นดุสิต
กลับกลายหายตัวไปด้วยฤทธิ์ เข้าสถิตในรูปที่เขียนไว้ ฯ
๏ บัดนั้น พระสนมกำนัลน้อยใหญ่
ครั้นเห็นนางนั้นหายไป ในท่ามกลางฝูงนารี
ตกใจคิดได้ว่าปีศาจ ร้องตรีดหวีดหวาดอึงมี่
ล้มลุกคลุกคลานไม่สมประดี วิ่งหนีปะทะปะกัน ฯ
๏ เมื่อนั้น นวลนางสีดาสาวสวรรค์
ครั้นแจ้งว่าองค์พระทรงธรรม์ ถึงเกยสุวรรณพรรณราย
นางจึ่งลบรูปอสุรา ล้างด้วยคงคาก็ไม่หาย
ยิ่งเห็นจะแจ้งลวดลาย โฉมฉายประหวั่นพรั่นใจ
ความกลัวอาญาพระทรงฤทธิ์ สุดคิดที่จะทำกระไรได้
จึ่งเอากระดานเข้าซ่อนไว้ ใต้แท่นบรรทมพระจักรา ฯ
๏ เมื่อนั้น พระทรงภพลบโลกนาถา
ครั้นถึงเกยแก้วรัตนา พอเวลาสิ้นแสงรวีวร
ดาวเดือนเลื่อนลอยโพยมหน อำพนโอภาสประภัสสร
เสด็จจากรถทรงอลงกรณ์ บทจรขึ้นยังปราสาทชัย ฯ
๏ เอนองค์ลงเหนือบัลลังก์อาสน์ จะไสยาสน์เป็นสุขก็หาไม่
ให้กลุ้มกลัดซัดทรวงดวงใจ ดั่งเรือดไรไต่ทั่วอินทรีย์
บันดาลร้อนรนพ้นนัก ดั่งอัคนิรุทรมาจุดจี่
แต่ผุดลุกผุดนั่งไม่สมประดี อยู่ในแท่นที่สุพรรณพราย
จึ่งเยี่ยมสิงหาสน์บัญชรชัย ชมแสงแขไขจำรัสฉาย
หวังให้นํ้าฟ้าต้องกาย จะได้หายซึ่งความรำคาญ
ครั้นวายุพัดอ่อนอ่อน กลับบันดาลร้อนดั่งเพลิงผลาญ
เหลือบเห็นฝูงอนงค์นงคราญ ผ่านฟ้ายิ่งกริ้วโกรธา ฯ
๏ เหม่เหม่ดูดู๋อี่กำนัล ชวนกันมานั่งประชุมหน้า
แกล้งแต่งจริตกิริยา มาเย้ยเยาะข้าหรือว่าไร ฯ
๏ ตรัสพลางฉวยชักพระขรรค์ทรง ส่งเสียงกระทืบบาทหวาดไหว
กวัดแกว่งคือไฟ ไล่ฝูงนารี ฯ
๏ อี่เอยอี่กำนัล กูจะบั่นเกล้าเกศี
พาอี่กาลี วิ่งหนีไปไย
มึงมาชวนกัน เย้ยหยันกูได้
ว่าพลางภูวไนย เลี้ยวไล่ไปมา ฯ
๏ นางเอยนางกำนัล ตัวสั่นตกใจหนักหนา
ความกลัวอาญา ผ่านฟ้าพันทวี
ต่างร้องตรีดตราด หวีดหวาดวิ่งหนี
ล้มลุกคลุกคลี อึงมี่โกลา ฯ
๏ ครั้นเอยครั้นเห็น สาวศรีหนีเร้นไม่รอหน้า
พระกริ้วโกรธา ยิ่งกว่าไฟกัลป์
คลั่งคลุ้มกลุ้มกลัด กวัดแกว่งพระขรรค์
เลี้ยวไล่ฟาดฟัน กำนัลวุ่นไป ฯ
๏ เมื่อนั้น นางสีดาเยาวยอดพิสมัย
เห็นพระองค์ผู้ทรงฤทธิไกร คลั่งไคล้ไล่ฝูงนารี
ความตกใจกลัวตัวสั่น จึ่งสั่งกำนัลสาวศรี
จงไปทูลพระลักษมณ์ภูมี ว่าเรานี้ให้เชิญเสด็จมา ฯ
๏ บัดนั้น สาวใช้คนสนิทเสน่หา
รับพระเสาวนีย์นางกัลยา ถวายบังคมลาแล้วรีบไป ฯ
๏ ครั้นถึงจึ่งคลานเข้าเฝ้า น้อมเกล้านบนิ้วประนมไหว้
ทูลความตามข้อรับสั่งใช้ ขององค์อรไททุกประการ ฯ
๏ เมื่อนั้น พระลักษมณ์ผู้ปรีชาหาญ
ตกใจดั่งจะสิ้นชนมาน ผ่านฟ้าก็รีบจรลี ฯ
๏ จึ่งน้อมเศียรเกล้าอภิวาทน์ แทบบาทสมเด็จพระลักษมี
ท่ามกลางอนงค์นารี ในที่ปราสาทอลงกรณ์ ฯ
๏ เมื่อนั้น นวลนางสีดาดวงสมร
เห็นพระอนุชาฤทธิรอน จึ่งมีสุนทรตรัสไป
บัดนี้สมเด็จพระเชษฐา จะเข้าที่ไสยาก็หาไม่
ไล่พิฆาตฟาดฟันกำนัลใน ตกใจวิ่งวุ่นทุกนารี
จึ่งให้ไปเชิญเสด็จเจ้า ขวัญข้าวผู้เพื่อนยากพี่
จงออกไปเฝ้าพระภูมี เห็นที่จะคลายพระโกรธา ฯ
๏ เมื่อนั้น จึ่งองค์พระลักษมณ์กนิษฐา
รับพระเสาวนีย์นางกัลยา กราบกับบาทาแล้วรีบไป ฯ
๏ ครั้นถึงเข้ากอดพระบาท ยอกรอภิวาทน์บังคมไหว้
ทูลว่าพระองค์ทรงภพไตร เหตุใดมาเป็นดั่งนี้ ฯ
๏ เมื่อนั้น พระจักรรัตน์แก้วเรืองศรี
เห็นพระอนุชาร่วมชีวี ภูมีค่อยได้สติมา
จึ่งตรัสว่าดูก่อนเจ้าลักษมณ์ น้องรักแสนสุดเสน่หา
ตัวพี่เข้าที่ไสยา เหนือแท่นรัตนาอำไพ
ให้กลุ้มจิตดั่งต้องพิษศร กายาเร่าร้อนไม่นอนได้
จะเป็นเหตุผลประการใด จงค้นดูให้ทั่วบัดนี้ ฯ
๏ เมื่อนั้น พระลักษมณ์ทรงสวัสดิ์รัศมี
ก้มเกล้ารับสั่งพระจักรี ถวายอัญชุลีแล้วเข้ามา ฯ
๏ ค้นไปในห้องปราสาท พระยี่ภู่ปูลาดก็เลิกหา
ฉากม่านลับแลทวารา ไม่เห็นประหลาดตาสิ่งใด
จึ่งเข้าค้นแท่นบรรทม บรมไสยาสน์องค์ใหญ่
เห็นกระดานชนวนวางไว้ ใต้ที่บรรจถรณ์พระนารายณ์
เขียนรูปทศพักตร์ยักษี ภูมีตกใจใจหาย
ใครหนอบังอาจไม่กลัวตาย ทำให้ระคายเคืองพระบาทา
ครั้นกูจะเอาซ่อนไว้ เกรงภัยพระบรมเชษฐา
คิดแล้วก็หยิบกระดานมา ถวายพระจักราทรงธรรม์ ฯ
๏ เมื่อนั้น องค์พระหริรักษ์รังสรรค์
ทอดพระเนตรเห็นรูปทศกัณฐ์ บันดาลกริ้วโกรธคือไฟ
จึ่งมีพระราชบรรหาร เหวยอี่พนักงานน้อยใหญ่
ใครเขียนรูปอสุราซ่อนไว้ ในใต้แท่นที่ไสยา ฯ
๏ บัดนั้น ฝูงนางกำนัลซ้ายขวา
ความกลัวพระราชอาชญา หน้าตาไม่เป็นสมประดี
ครั้นจะทูลตามจริงให้แจ้งเหตุ ก็เกรงองค์อัคเรศมเหสี
แลดูหน้ากันทุกนารี มิรู้ที่จะทูลประการใด
แต่พระองค์ตรัสถามเป็นหลายหน จะออกปากสักคนก็หาไม่
ครั้นกระทืบบาทก็ตกใจ บังคมไหว้แล้วก้มพักตรา ฯ
๏ เมื่อนั้น นางสีดาผู้ยอดเสน่หา
เห็นพระองค์กริ้วโกรธโกรธา กัลยารำพึงคะนึงคิด
ครั้นกูจะนิ่งอยู่บัดนี้ น่าที่นางในจะได้ผิด
ด้วยอาชญาองค์พระทรงฤทธิ์ เวราจะติดตัวไป
ประการหนึ่งจะเป็นที่ติฉิน ทั้งหลายจะหมิ่นนินทาได้
ว่าตัวกูทำแล้วสินิ่งไว้ ให้ผู้อื่นต้องภัยไม่ปรานี
คิดแล้วจึ่งคลานเข้าไปเฝ้า น้อมเกล้าประณตบทศรี
อันรูปทศกัณฐ์อสุรี ข้านี้ละเมิดพระอาญา
เหตุด้วยสาวใช้ผู้หนึ่ง มาใส่กลถามถึงยักษา
แล้ววอนให้เขียนรูปเจ้าลงกา ต่อหน้าพระสนมนางใน
ข้าบาทประมาทไม่ทันรู้ มันรบจะดูก็เขียนให้
บัดเดี๋ยวนางนั้นหายไป ตกใจด้วยกันทุกนารี
จะลบล้างเท่าไรก็ไม่หมด ยิ่งปรากฏเป็นรูปยักษี
พอเสด็จถึงเกยมณี จึงซ่อนไว้ใต้ที่ไสยา ฯ
๏ เมื่อนั้น พระตรีภพลบโลกนาถา
ได้ฟังยิ่งกริ้วโกรธา กระทืบบาทชี้หน้าแล้วตรัสไป
เหม่เหม่ดูดู๋อี่ทรลักษณ์ ชั่วช้าอัปลักษณ์หยาบใหญ่
เสียแรงกูรักดั่งดวงใจ ควรหรือเป็นได้เพียงนี้
ลอบเขียนรูปชู้ไว้ชมเล่น ครั้นเห็นซัดใส่เอาทาสี
อนิจจาไม่รู้ว่ากาลี เสียทีไปตามเอามึงมา
ทำศึกปิ้มปางตัวตาย กลับเป็นแสนร้ายสองหน้า
แม้นแจ้งว่ารักอสุรา กูจะรับมึงมาด้วยอันใด
ว่าแล้วตรัสสั่งพระลักษมณ์ อี่สีดาจักเลี้ยงไว้ไม่ได้
เร่งเร็วจงพาตัวไป ฆ่าเสียแต่ในราตรี
อย่าให้แจ้งถึงสามพระมารดา แหวะดวงจิตมาให้พี่
จะดูใจอี่กาลกิณี ที่มันแพศยาอาธรรม์ ฯ
๏ เมื่อนั้น พระลักษมณ์สุริย์วงศ์รังสรรค์
ได้ฟังพระองค์ทรงสุบรรณ ให้ล้างชีวันนางสีดา
ตกใจดั่งพญามัจจุราช มาฟันฟาดเศียรเกล้าเกศา
ครั้นจะขอโทษทัณฑ์กัลยา เห็นว่ายังทรงพระโกรธนัก
จำเป็นจำรับพระโองการ ของพระอวตารทรงจักร
จึ่งพาพี่นางนงลักษณ์ ไปให้พ้นพักตร์ภูมี ฯ
๏ ครั้นมาลับคลองพระนัยน์เนตร น้อมเกศกราบบาทนางโฉมศรี
แล้วมีพจนารถวาที เป็นกรรมของพี่ได้ทำมา
ครั้นน้องจะทูลขอโทษ เห็นทรงพระโกรธอยู่หนักหนา
ว่าพลางกันแสงโศกา ปิ้มประหนึ่งชีวาจะวายปราณ ฯ
๏ เมื่อนั้น นางสีดาผู้ยอดสงสาร
จึ่งว่าแก่พระลักษมณ์ชัยชาญ ผ่านฟ้าไม่ทรงพระปรานี
ผิดแต่เขียนรูปทศพักตร์ ใช่จะจงใจรักยักษี
พี่ทูลความตามเหตุซึ่งเกิดมี พระมิได้ไถ่ถามเอาความจริง
มาสั่งให้พิฆาตฟาดฟัน สารพันว่าชั่วไปทุกสิ่ง
จนใจสุดที่จะท้วงติง จะนิ่งตายไปตามเวรา
อันธรรมดาโลกทั้งหลาย เกิดแล้วย่อมตายถ้วนหน้า
ว่าพลางตรัสถามพระอนุชา เจ้าจะฆ่าพี่ที่แห่งใด ฯ
๏ เมื่อนั้น พระลักษมณ์ผู้มีอัชฌาสัย
สะอื้นพลางทางทูลอรไท จะนำไปให้พ้นธานี
ด้วยว่าที่นี้เป็นในเมือง ฝูงคนจะลือเลื่องอึงมี่
อดสูไพร่ฟ้าประชาชี ไม่รู้ชั่วดีจะนินทา
ทูลพลางทางเช็ดชลเนตร นำองค์อัคเรศเสน่หา
รีบเร่งออกจากพารา ไปตามมรคาพนาลัย ฯ
๏ ครั้นถึงซึ่งป่ากาลวาต เห็นนิโครธรุกขชาติสูงใหญ่
ก็พาพระพี่นางเข้าไป ยังร่มไม้ใกล้เชิงคีรี ฯ
๏ เมื่อนั้น โฉมนางสีดามารศรี
นั่งลงทรงโศกโศกี เทวีตรัสแก่พระอนุชา
วันนี้ตัวพี่จะลาแล้ว น้องแก้วแสนสุดเสน่หา
เคยยากเย็นเข็ญใจด้วยกันมา จะไม่ได้เห็นหน้าสืบไป
โทษพี่ผิดพลั้งแต่เพียงนี้ ใช่ที่จะถึงตายก็หาไม่
มาตรแม้นชั่วช้าประการใด ย่อมแจ้งแก่ใจพระน้องรัก
ถึงว่าจะสิ้นชีวาวาย จะสู้ถือสัจตายให้ประจักษ์
จงฆ่าพี่เสียเถิดนะเจ้าลักษมณ์ ให้สิ้นเวรสิ้นรักกันวันนี้ ฯ
๏ เมื่อนั้น องค์พระอนุชาเรืองศรี
ได้ฟังพระราชเสาวนีย์ โศกีกราบทูลกัลยา
ซึ่งพระองค์ครองสัจสุจริต ก็แจ้งจิตน้องนี้ไม่กังขา
ถึงทศพักตร์มันลักไปลงกา ยังรักษาองค์ไว้ไม่มลทิน
ผ่องแผ้วดั่งแก้วบรมจักร สุรารักษ์นักสิทธ์ก็แจ้งสิ้น
แม้นพิรุธทุจริตราคิน ก็จะสิ้นชนมานเมื่อลุยไฟ
เหตุนี้เพราะเพื่อผลกรรม ซึ่งทำไว้แต่ก่อนมาซัดให้
สุดคิดที่จะล้างชีวาลัย เชิญเสด็จไปตามเวรา
ทูลพลางแสนโศกแสนเทวษ ชลนัยน์นองเนตรทั้งซ้ายขวา
ซบพักตร์ลงกับบาทา โศกาเพียงสิ้นชีวัน ฯ
๏ เมื่อนั้น โฉมนางสีดาสาวสวรรค์
เห็นพระน้องโศกาจาบัลย์ กัลยาตรัสปลอบไปทันที
โอ้อนิจจาเจ้าลักษมณ์ ขอบใจพ้นนักซึ่งรักพี่
เมื่อรับสั่งให้ล้างชีวี ปรานีไม่ฆ่าจะปล่อยไป
พ่อจะไปเฝ้าองค์พระทรงฤทธิ์ จะได้ดวงชีวิตที่ไหนให้
มาล่วงรับสั่งพระภูวไนย โพยภัยจะมีแก่น้องยา
ซึ่งเจ้าเมตตาการุญ พระคุณอยู่พี่เป็นหนักหนา
ไม่ขอทนทุกข์เวทนา เร่งฆ่าเสียเถิดบัดนี้ ฯ
๏ เมื่อนั้น พระลักษมณ์ทรงสวัสดิ์รัศมี
น้อมเศียรสนองพระเสาวนีย์ น้องจะฆ่าพี่นางนั้นฉันใด
ประการหนึ่งพระองค์ก็ทรงครรภ์ แก่เดือนคืนวันเติบใหญ่
เอ็นดูนัดดายาใจ หญิงชายไม่แจ้งประจักษ์ตา
สงสารจะมาพลอยตาย น้องนี้เสียดายเป็นหนักหนา
เชิญเสด็จไปตามเวรา ตัวข้าจะคืนเข้าธานี
จะเบี่ยงบ่ายกราบทูลพระทรงฤทธิ์ ถึงผิดก็จะรับใส่เกศี
จะแทนคุณพี่นางด้วยภักดี มิได้มีอาลัยแก่ชีวัน ฯ
๏ เมื่อนั้น นวลนางสีดาสาวสวรรค์
ฟังพระอนุชารำพัน กัลยารำพึงคะนึงคิด
นิจจาเอ๋ยสงสารเจ้าลักษมณ์ ซื่อตรงจงรักสุจริต
ไหนจะฆ่ากูสิ้นชีวิต เพราะว่ามีจิตเมตตา
จำจะเสกแสร้งอุบาย ด้วยถ้อยคำหยาบคายมารษา
ตัดพ้อว่ากล่าวเป็นมารยา ให้โกรธาขัดแค้นละอายใจ
จึ่งจะสิ้นเมตตาการุญ หวนหุนฆ่าฟันกูเสียได้
คิดแล้วจึ่งมีวาจาไป เออไฉนฉะนี้พระลักษมณ์
ตัวท่านสิเป็นเพชฌฆาต ถือราชอาชญาพระทรงจักร
ไม่ทำตามบัญชาพระหริรักษ์ มาเยื้องยักจะทำร้ายเรา
เพราะเห็นว่าเป็นคนโทษ สันโดษอยู่ในเงื้อมมือเจ้า
แกล้งกล่าววาจาให้เพราะเพรา โลมเลาดั่งจริงทุกสิ่งไป
อันคิดนี้พอเข้าใจอยู่ ด้วยกลางไพรใครหารู้เห็นไม่
จึ่งหน่วงไว้ให้ช้ำระกำใจ ดีแล้วหรือไรให้ว่ามา ฯ
๏ เมื่อนั้น พระลักษมณ์สุริย์วงศ์กนิษฐา
ได้ฟังดั่งหนึ่งสายฟ้า มาฟอนฟาดกายาพระทรงฤทธิ์
ให้ล้มลงเหนือพื้นสุธาดล มืดมนคลั่งคลุ้มกล้มจิต
ร้อนรุ่มสุมทรวงอยู่ด้วยพิษ รำพึงคิดเห็นจริงทุกสิ่งไป
อันถ้อยคำที่ว่าทั้งนี้ เป็นประเวณีโลกวิสัย
ด้วยกูกับนางมากลางไพร ชั่วดีผู้ใดไม่ล่วงรู้
ธรรมดาสตรีกับบุรุษ ที่วิมุตติมลทินแก่กันอยู่
ใครห่อนจะเห็นใจกู จะมีผู้กระหายนินทา
จำเป็นจะประหารชีวี จึ่งจะสิ้นราคีไปภายหน้า
คิดแล้วชักพระขรรค์อันศักดา เงื้อง่าจะฆ่าบังอร ฯ
๏ กลับคิดพิศวงสงสาร ถึงหลานในครรภ์ดวงสมร
ให้เร่าร้อนฤทัยดั่งไฟฟอน อาวรณ์สลดระทดใจ
ชลเนตรแถวถั่งหลั่งลง จะดำรงพระองค์มิใคร่ได้
พระขรรค์พลัดจากพระหัตถ์ไป ภูวไนยทรุดองค์ลงโศกา ฯ
๏ ครั้นได้สติสมประดี ยอกรชุลีเหนือเกศา
กราบลงแทบบาทแล้วสมา ขออย่ามีเวราต่อกัน
จำเป็นจะทำตามโองการ ของพระอวตารรังสรรค์
ว่าแล้วจับพระแสงพรายพรรณ จะพิฆาตฟาดฟันนางเทวี ฯ
๏ เงื้อขึ้นแล้วยืนตะลึงอยู่ แลดูองค์พระมเหสี
มิรู้ที่จะประหารชีวี ภูมีกลับนั่งลงโศกา ฯ
๏ แล้วคิดเกรงองค์พระทรงจักร หักใจดับโทมนัสสา
ลุกขึ้นแกว่งพระแสงศักดา หลับตาลงแล้วก็หวดไป ฯ
๏ พระขรรค์แก้วศักดาวราวุธ หลุดจากพระกรหารู้ไม่
สำคัญว่าพี่นางบรรลัย สลบไปไม่เป็นสมประดี ฯ
๏ เมื่อนั้น นวลนางสีดามารศรี
ครั้นพระลักษมณ์ประหารชีวี ไม่ระคายอินทรีย์กัลยา
ด้วยเดชความสัตย์ของนงคราญ ทั้งบุญญาธิการโอรสา
พระขรรค์กลับกลายเป็นมาลา ลอยมาสอดสวมพระศอไว้
เห็นพระลักษมณ์นั้นล้มสลบอยู่ จะรู้สมประดีก็หาไม่
คิดว่าสุดสิ้นชีวาลัย ตกใจสวมกอดเข้าโศกี ฯ
๏ สะอื้นพลางว่าโอ้เจ้าเพื่อนยาก พ่อเคยลำบากมาด้วยพี่
เมื่ออยู่ยังโคธาวารี พระจักรีไปตามมฤคา
พี่หยาบช้าว่าขานประการใด ดวงใจไม่ถือโทษา
ครั้งทำสงครามในลงกา ต้องเทพสาตราพวกพาล
ถึงห้าครั้งไม่สิ้นชีวิต กลับมาสถิตราชฐาน
พ่อได้เสวยสุขสำราญ ไม่ช้านานสักเท่าใดมี
ครั้งนี้เพราะพี่คิดประมาท วาดรูปทศพักตร์ยักษี
พระอวตารให้ประหารชีวี จะสู้ตายแทนพี่ไม่กลัวภัย
อันคุณของพระอนุชา ดินแดนแผ่นฟ้าไม่เปรียบได้
เมื่อเจ้าสูญสิ้นชีวาลัย พี่จะตายไปตามน้องรัก
รํ่าพลางฟูมฟายชลเนตร แสนทุกข์แสนเทวษเพียงอกหัก
ยอกรข้อนทรวงเข้าฮักฮัก นงลักษณ์สลบลงทันที ฯ
๏ ครั้นต้องละอองนํ้าค้าง เย็นซาบสารพางค์นางโฉมศรี
ฟื้นกายคืนได้สมประดี เทวีต้ององค์พระอนุชา
เห็นยังอ่อนอุ่นละมุนอยู่ ก็รู้ว่าไม่สิ้นสังขาร์
ยอกรขึ้นตั้งสัตยา ประกาศฝูงเทวาทุกทิศ
เดชะความสัจของข้านั้น ซื่อตรงเที่ยงธรรม์ไม่ทุจริต
ขอให้พระลักษมณ์ผู้เรืองฤทธิ์ คืนได้ชีวิตมาบัดนี้ ฯ
๏ ครั้นอธิษฐานแล้วก็ลูบลง ที่องค์อนุชาเรืองศรี
บันดาลเป็นทิพวารี ซับซาบอินทรีย์ด้วยสัจจา ฯ
๏ เมื่อนั้น พระลักษมณ์สุริย์วงศ์กนิษฐา
ครั้นฟื้นคืนได้สติมา เห็นพี่นางกัลยาไม่บรรลัย
มีความชื่นชมโสมนัส ยกหัตถ์บังคมประนมไหว้
แล้วกล่าววาจาถามไป เป็นไฉนพี่นางไม่วายปราณ
อันพระขรรค์แก้วเล่มนี้ มีคมดั่งกรดกล้าหาญ
แม้นฟันเหล็กเพชรก็แหลกลาญ มาบันดาลหายไปกับกร
อันพวงสุวรรณมาลัย งามไปด้วยทิพเกสร
สวมใส่พระศอดั่งอาภรณ์ บังอรพระได้แห่งใดมา ฯ
๏ เมื่อนั้น นวลนางสีดาเสน่หา
ได้ฟังจึ่งมีวาจา เมื่อแก้วตาฟันพี่ลงนั้น
ก็คิดว่าม้วยชีวาลัย จะลาเจ้าไปสู่สวรรค์
เดชะความสัจที่เที่ยงธรรม์ พระขรรค์ไม่ระคายอินทรีย์
กลับกลายเป็นพวงมาลัย สวมสอดอยู่ในพระศอพี่
ว่าแล้วเปลื้องพวงมาลี ยื่นให้พระศรีอนุชา ฯ
๏ เมื่อนั้น จึ่งองค์พระลักษมณ์กนิษฐา
รับพวงสุวรรณมาลา มาจากหัตถานางอรไท
ก็กลับกลายไปเป็นพระขรรค์ ทรงธรรม์ยอกรบังคมไหว้
แล้วมีวาจาทูลไป ด้วยใจชื่นชมยินดี
อันซึ่งความสัตย์ของพระองค์ มั่นคงประเสริฐเป็นศักดิ์ศรี
ผ่องแผ้วดั่งแก้วไม่ราคี เลิศลํ้าสตรีในโลกา
เป็นมหามหัศจรรย์นัก ประจักษ์แจ้งทั่วทศทิศา
ถึงพระองค์จะจากนครา เห็นว่าจะไม่มีภัย
เชิญเสด็จไปตามกรรมก่อน อย่าทุกข์ร้อนพระทัยหม่นไหม้
ตัวน้องจะกลับเข้าเวียงชัย มิให้ทันรุ่งสุริยัน ฯ
๏ เมื่อนั้น นวลนางสีดาสาวสวรรค์
ฟังพระอนุชาร่วมชีวัน อัดอั้นตันใจโศกา
จึ่งว่าดูก่อนเจ้าลักษมณ์ น้องรักผู้ยอดเสน่หา
พี่จะไปตามกรรมเวรา ทนทุกข์เวทนาในพงพี
ตัวเจ้าจะกลับคืนไป ยังในอยุธยาบุรีศรี
ทำไฉนจะได้ดวงชีวี ไปถวายภูมีเป็นสำคัญ
พระองค์จะทรงพระโกรธ ลงโทษโดยพระทัยหุนหัน
ฝ่ายเจ้าก็จะสิ้นชีวัน จอมขวัญจะคิดประการใด ฯ
๏ เมื่อนั้น พระลักษมณ์ผู้มีอัชฌาสัย
สะอื้นพลางทางทูลสนองไป จะปรารมภ์ไยถึงน้องยา
สงสารแต่องค์พระพี่ จะจรลีผู้เดียวในกลางป่า
ตรำฝนทนแดดเวทนา อนาถาลำบากด้วยกันดาร
จะผินพักตร์ไปพึ่งผู้ใด อาศัยอยู่กินเป็นถิ่นฐาน
จะลำบากยากใจทรมาน สงสารเป็นพ้นพันทวี
ว่าแล้วน้อมเศียรอภิวาทน์ กราบลงแทบบาทบทศรี
ชลนัยน์นองพักตร์โศกี ภูมีแข็งใจจรจรัล ฯ
๏ แล้วหยุดยืนอยู่ดูมา เห็นพี่นางโศกากันแสงศัลย์
ยิ่งสลดระทดใจจาบัลย์ ทรงธรรม์มากอดพระบาทไว้ ฯ
๏ โศกายอกรขึ้นเหนือเกศ ประกาศฝูงเทเวศน้อยใหญ่
บรรดาเจ้าป่าพระไพร ห้วยไศลสุมทุมพุ่มพง
ทั้งท้าวหัสนัยน์เทวราช อีกพระกมลาสน์ครรไลหงส์
วิรูปักษ์เวสสุวัณฤทธิรงค์ วิรุฬหกแลองค์ทตรฐ
หนึ่งพระอิศโรโมลิศ อันสถิตไกรลาศอลงกต
ทั้งหกห้องฟ้าแลโสฬส ทั่วทศทิศจงเมตตา
ขอฝากสมเด็จพระพี่ อย่าให้มีอันตรายที่ในป่า
รํ่าพลางถวายบังคมลา ไปตามมรคาพนาดร ฯ
๏ เดินทางหว่างไม้ไพรสัณฑ์ ด้วยแสงจันทร์จำรัสประภัสสร
ให้เยือกเย็นพระทัยอาวรณ์ ถึงบังอรพี่นางสีดา
โอ้ว่าปางก่อนก็เคยยาก แสนลำบากสามองค์ไปเดินป่า
ต้องฝนทนแสงพระสุริยา แต่มีเพื่อนเจรจาด้วยกันไป
ครั้งนี้พระพี่องค์เดียว จะแลเหลียวหาเห็นผู้ใดไม่
ยิ่งวิเวกสงัดในพงไพร จะตกใจไหวหวาดประหวั่นกาย
ด้วยสัตว์จตุบททวิบาท จะร้องตรีดหวีดหวาดขวัญหาย
จะไสยาสน์เหนือพื้นธุลีทราย แสนลำบากยากกายพระพี่นัก
นิจจาเอ๋ยคิดน่าสงสาร จะทนทุกข์ทรมานเพียงอกหัก
ใครจะช่วยเชิญองค์นงลักษณ์ ไปได้ที่พักให้พ้นภัย
แล้วทั้งพระองค์ก็ทรงครรภ์ จะเดินดั้นในดงกระไรได้
รํ่าพลางสลดระทดใจ ภูวไนยทรุดองค์ลงโศกี ฯ
๏ เมื่อนั้น ฝ่ายท้าวหัสนัยน์เรืองศรี
เสด็จในเวไชยันต์รูจี พร้อมเทพนารีกัลยา
ให้บันดาลร้อนรนสกนธ์กาย ดั่งเพลิงพรายเผาผิวมังสา
จึ่งเล็งทิพเนตรลงมา ยังพื้นมหาสุธาธาร
ก็แลเห็นองค์พระลักษมณ์ บ่ายพักตร์จะคืนเข้าราชฐาน
แม้นมิได้ดวงใจเยาวมาลย์ พระอวตารจะลงโทษทัณฑ์
ฝ่ายองค์สีดาเทวี โศกีวิโยคโศกศัลย์
ไม่มีที่อาศัยในอารัญ ทั้งทรงพระครรภ์ลูกยา
จะแสนลำบากยากกาย จะซุกล้มซอนตายที่ในป่า
จำกูจะไปช่วยชีวา อย่าให้สองกษัตรามีภัย ฯ
๏ คิดแล้วเสด็จยุรยาตร จากวิมานเมรุมาศเขาใหญ่
เหาะระเห็จเตร็จฟ้าด้วยว่องไว ลงไปยังพื้นปถพี ฯ
๏ จึ่งบันดาลให้เป็นเนื้อทราย ตายอยู่ริมชายพนาศรี
แทบทางพระลักษมณ์จรลี ด้วยฤทธีท้าวเทวัญ ฯ
๏ เมื่อนั้น พระลักษมณ์สุริย์วงศ์รังสรรค์
ครั้นคลายโศกาจาบัลย์ ก็จรจรัลมาโดยมรคา
จึ่งเหลือบแลเห็นเนื้อทราย นอนอยู่ริมชายพฤกษา
พิศดูก็รู้ว่ามรณา สมดั่งปรารถนาก็ยินดี
ควรกูจะแหวะเอาดวงจิต ถวายพระจักรกฤษณ์เรืองศรี
แทนพระหทัยนางเทวี ตามมีพระราชโองการ
คิดแล้วก็แวะเข้าไป ใต้ต้นไม้ใหญ่ไพศาล
ชักพระขรรค์แก้วชัยชาญ ก็แหวะดวงวิญญาณ์มฤคา ฯ
๏ ได้แล้วก็เสด็จยุรยาตร จากร่มรุกขชาติใบหนา
รีบเร่งดำเนินเดินมา ยังศรีอยุธยาธานี ฯ
๏ ครั้นถึงจึ่งคลานเข้าไปเฝ้า น้อมเกล้าประณตบทศรี
ทูลถวายซึ่งดวงชีวี ในที่ท่ามกลางนางกำนัล ฯ
๏ เมื่อนั้น พระจักรรัตน์แก้วรังสรรค์
ยื่นกรรับดวงชีวัน ทรงธรรม์พินิจพิศไป
สำคัญว่าจิตนางเทวี จะรู้ว่ามฤคีก็หาไม่
จึ่งตรัสแก่พระลักษมณ์ผู้ร่วมใจ เห็นแล้วหรือไฉนอนุชา
แต่หัวใจมันยังวิปริต เหมือนจิตเดียรัจฉานที่กลางป่า
กระนี้หรือจะไม่รักอสุรา อนิจจาเสียทีที่เลี้ยงมัน
ทั้งพี่ทั้งเจ้าก็หลงกล ไม่แจ้งว่าทรชนโมหันธ์
ตรัสแล้วเสด็จจรจรัล เข้าห้องสุวรรณอำไพ ฯ
๏ เมื่อนั้น นางสีดาเยาวยอดพิสมัย
แลตามพระลักษมณ์จนลับไป อรไทเปลี่ยวใจเปล่าตา
ครั้นได้ยินลิงค่างครามครึม เค้ากู่กระหึมก้องป่า
ทิ้งทูดท้วงทักไปมา ชะนีไห้โหยหาเพื่อนกัน
ไก่ตกใจตื่นกระตากก้อง นกแสกแถกร้องเสียงสนั่น
กระเวนไพรเพรียกพร้อมกระเวนวัน จักจั่นแจ้วเจื้อยวิเวกใจ
พยัคฆาปีบเปรี้ยงเสียงกระหึม ช้างครึมเย่อชักหักไผ่
ให้คร้ามกลัวตัวสั่นหวั่นพระทัย ทรามวัยซบพักตร์ลงโศกา ฯ
๏ แล้วขืนใจระงับดับเทวษ เช็ดชลเนตรทั้งซ้ายขวา
จึ่งดำริตริไปด้วยปรีชา แม้นว่าจะอยู่ในที่นี้
เป็นหญิงผู้เดียวเปลี่ยวกันดาร จะเป็นภักษาหารแก่เสือสีห์
จำจะอตส่าห์จรลี ไปให้พบที่พึ่งพัก
คิดแล้วย่างเยื้องยุรยาตร งามวิลาสลํ้านางทั้งไตรจักร
ยอกรไหว้ฝูงสุรารักษ์ นงลักษณ์เสด็จด้วยแสงจันทร์ ฯ
๏ เดินพลางพลางโศกแสนเทวษ ชลนัยน์นองเนตรกันแสงศัลย์
อุราเร่าร้อนแดยัน จาบัลย์ครวญครํ่ารํ่าไร
โอ้อนิจจานะอกเอ๋ย เวรสิ่งใดเลยมาซัดให้
ไม่ควรที่เป็นก็เป็นไป จะตกไร้ร้อยยากลำบากองค์
ครั้งก่อนก็จากราชฐาน ทรมานอยู่ในไพรระหง
ครั้งนี้ผู้เดียวมาเดินดง ไหนจะคงคืนชีพชีวี
โอ้ว่าน้องรักเจ้ากลับไป เมื่อไม่ได้ดวงชีวิตพี่
ถวายองค์สมเด็จพระจักรี น่าที่จะม้วยชีวัน
คิดคิดจะใคร่กลั้นใจตาย ไปเกิดกายชาติใหม่ในสวรรค์
หากเอ็นดูบุตรที่ในครรภ์ ขวัญข้าวจะพลอยมรณา
โอ้ว่าเดชะกุศล ผลบุญหนหลังของลูกข้า
ขอจงฝูงเทพเทวา รักษาอย่าให้มีภัย
รํ่าพลางอาดูรพูนเทวษ ชลเนตรแถวถั่งหลั่งไหล
วังเวงวิเวกพระฤทัย ไปในพนมพนาลี ฯ
๏ เมื่อนั้น องค์ท้าวหัสนัยน์เรืองศรี
ครั้นพระลักษมณ์กลับไปธานี จึ่งนิมิตอินทรีย์ด้วยศักดา ฯ
๏ บัดเดี๋ยวกลับเป็นมหิงส์ งามยิ่งกว่าฝูงที่ในป่า
ยกหูชูหางวางมา ยังนางสีดาบังอร ฯ
๏ เข้าใกล้แล้วกล่าววาที ดูก่อนโฉมศรีสายสมร
เหตุใดโศกาอาวรณ์ เที่ยวสัญจรอยู่ที่ในไพร
ผู้เดียวเปลี่ยวใจไม่มีเพื่อน ถิ่นฐานบ้านเรือนอยู่ที่ไหน
ไม่กลัวสัตว์ป่าพนาลัย จะไปแห่งใดนางเทวี ฯ
๏ เมื่อนั้น นวลนางสีดามารศรี
ได้ฟังมหิงสาพาที เทวีจึ่งแจ้งกิจจา
ข้าเป็นมเหสีพระราม มีนามสีดาเสน่หา
พระองค์ให้ลงพระอาญา ก็เล่ามาเสร็จสิ้นทุกประการ
จนใจจึ่งต้องท่องเที่ยว ผู้เดียวไม่มีถิ่นฐาน
แสนยากลำบากด้วยกันดาร ทรมานชอกชํ้าระกำใจ
พี่มหิงส์จงได้เมตตา ช่วยพาข้าไปที่อาศัย
พระฤๅษีมุนีอยู่แห่งใด น้องจะได้พำนักเลี้ยงชีวี ฯ
๏ เมื่อนั้น มหิงสาหัสนัยน์เรืองศรี
ได้ฟังจึ่งตอบวาที อย่าโศกีเร่าร้อนวิญญาณ์
จะพาไปให้พบพระดาบส อันทรงพรตญาณฌานกล้า
เจ้าจงเดินตามเรามา ว่าแล้วนำหน้าพาไป ฯ
๏ พอรุ่งก็ถึงอาศรม พระบรมสิทธาอาจารย์ใหญ่
ฝ่ายองค์สมเด็จหัสนัยน์ ก็กลับไปยังทิพย์วิมาน ฯ
๏ เมื่อนั้น นางสีดาเยาวยอดสงสาร
ครั้นเห็นอาศรมพระทรงญาณ นงคราญชื่นชมด้วยสมคิด
อันความวิโยคโศกศัลย์ ค่อยบรรเทาสร่างสว่างจิต
เข้าไปถวายอัญชุลิต องค์พระนักสิทธ์ยังกุฎี ฯ
๏ เมื่อนั้น พระวัชมฤคฤๅษี
ครั้นเห็นองค์อัครเทวี มีความฉงนสนเท่ห์ใจ
จึ่งว่าดูก่อนนงลักษณ์ ผู้จำเริญพักตร์ดั่งแขไข
ถิ่นฐานบ้านเรือนอยู่แห่งใด นามกรชื่อไรกัลยา
เหตุใดจึ่งมาแต่ผู้เดียว เปล่าเปลี่ยวอนาถที่ในป่า
ไม่กลัวสิงสัตว์จะบีฑา กูเห็นเป็นน่าอัศจรรย์ฯ
๏ เมื่อนั้น โฉมนางสีดาสาวสวรรค์
ได้ฟังวาจาพระนักธรรม์ กัลยาน้อมเศียรอัญชุลี
แล้วแถลงแจ้งซึ่งกิจจา ข้าชื่อสีดามารศรี
เป็นอัครราชเทวี องค์พระจักรีอวตาร
ซึ่งผ่านอยุธานคเรศ มงกุฎเกศจรรโลงราชฐาน
เดิมข้าไปสรงชลธาร กับฝูงนงคราญกัลยา
มีนางปีศาจแกล้งนิมิต เหมือนสาวใช้ชิดสนิทหน้า
วอนให้เขียนรูปเจ้าลงกา หลานนี้ก็พาซื่อไป
ครั้นเขียนลงแล้วไม่ลบหาย จึ่งเกิดวุ่นวายเป็นเหตุใหญ่
พระรามคิดแหนงแคลงใจ ว่าข้ารักใคร่ทศกัณฐ์
สั่งให้พระลักษมณ์เอาตัวมา ผลาญชีวาเสียให้อาสัญ
พระอนุชาพิฆาตฟาดฟัน พระขรรค์กลายเป็นพวงมาลี
เห็นสัจแจ้งจริงประจักษ์ใจ จึ่งขับให้มาในพนาศรี
เป็นบุญได้พบพระมุนี หลานนี้ขอฝากชีวา ฯ
๏ เมื่อนั้น พระดาบสผู้ทรงสิกขา
ได้ฟังคำนางสีดา มีจิตเมตตาอาลัย
จึ่งว่าดูดู๋พระราม จะไถ่ถามให้ประจักษ์ก็หาไม่
เมื่อครั้งทศพักตร์มันลักไป ภูวไนยตามผลาญอสุรินทร์
ได้นางมาลุยเพลิงถวายสัตย์ ตัดข้อวิมุตติสงสัยสิ้น
ประจักษ์แจ้งทั่วฟ้าแดนดิน หรือมาคิดกินแหนงไม่ต้องการ
ซึ่งเป็นทั้งนี้ก็เพราะกรรม จึ่งจำให้พลัดพรากราชฐาน
อย่าอาวรณ์ร้อนรํ่ารำคาญ จะเลี้ยงหลานมิให้ราคี ฯ
๏ ครั้นเสร็จซึ่งสั่งสนทนา จึ่งองค์พระมหาฤๅษี
ก็ร่ายพระเวทอันฤทธี นิมิตคันธกุฎีทันใด ฯ
๏ บัดเดี๋ยวก็เป็นอาศรม เกิดขึ้นใต้ร่มพฤกษาใหญ่
ทั้งบรรจถรณ์อ่อนอาสน์อำไพ มุ้งม่านเครื่องใช้ครบครัน ฯ
๏ เมื่อนั้น นวลนางสีดาสาวสวรรค์
อยู่ด้วยพระมหานักธรรม์ ที่ในอรัญกุฎี
ปรนนิบัติเช้าเย็นเป็นนิจ ดั่งบิตุเรศก่อเกิดเกศี
ทั้งนํ้าใช้นํ้าฉันแลอัคคี กวาดแผ้วกุฎีทุกเวลา
จนครรภ์นั้นถ้วนทศมาส จะประสูติพระราชโอรสา
ให้เจ็บปวดทั่วสกนธ์กายา ดั่งว่าจะสิ้นชีวาลัย ฯ
๏ เมื่อนั้น พระวัชมฤคอาจารย์ใหญ่
รู้ว่าสีดาทรามวัย อรไทจะประสูติลูกรัก
ตกใจวิ่งวุ่นทั้งอาศรม แสนทุกข์ปรารมภ์เพียงอกหัก
จะเสกนํ้าก็ละลํ่าละลัก พระนักสิทธ์ไม่เป็นสมประดี ฯ
๏ มาจะกล่าวบทไป ถึงท้าวหัสนัยน์เรืองศรี
เสด็จเหนือทิพอาสน์รูจี ในที่มหาเวไชยันต์
พร้อมหมู่อัปสรอนงค์นาฏ บำเรอบาทเป็นสุขเกษมสันต์
ให้บันดาลร้อนใจดั่งไฟกัลป์ ทรงธรรม์เล็งทิพเนตรมา
แจ้งว่าสมเด็จพระลักษมี เทวีจะประสูติโอรสา
จึ่งมีเทวราชบัญชา ชวนสี่กัลยายุพาพาล
กับแสนสุรางค์นิกร บทจรจากไพชยนต์สถาน
พร้อมฝูงเทเวศบริวาร เหาะทะยานลงมาด้วยฤทธี ฯ
๏ ครั้นถึงศาลาพระนิเวศน์ เห็นองค์อัคเรศโฉมศรี
เจ็บปวดรวดเร้าทั้งอินทรีย์ ดั่งหนึ่งชีวีจะบรรลัย
จึ่งสั่งมเหสีทั้งสี่องค์ กับฝูงอนงค์น้อยใหญ่
จงเข้าไปช่วยอรไท อย่าให้ลำบากพระกายา ฯ
๏ เมื่อนั้น นางสุชาดาเสน่หา
ทั้งสุจิตราสุธรรมา นางสุนันทาวิลาวัณย์
รับสั่งองค์ท้าวหัสเนตร พาฝูงเยาวเรศสาวสวรรค์
เข้าไปแวดล้อมพร้อมกัน ประคองครรภ์ผันแปรให้เทวี ฯ
๏ เมื่อนั้น นวลนางสีดามารศรี
ครั้นเห็นนางฟ้าก็ยินดี เทวีค่อยได้สติมา
พอรุ่งสุริโยโอภาส ลมกัมมัชวาตพัดกล้า
ถึงที่ศุภฤกษ์เวลา กัลยาประสูติพระลูกรัก ฯ
๏ เป็นชายแช่มช้อยบริสุทธิ์ งามลํ้ามนุษย์ทั้งไตรจักร
ทรงโฉมประเสริฐเลิศลักษณ์ สมศักดิ์สุริย์วงศ์เทวัญ
ดั่งทองทั้งแท่งแกล้งหล่อเหลา พริ้มเพราเป็นที่เฉลิมขวัญ
เหมือนพระบิตุรงค์ทรงสุบรรณ ทั่วทั้งผิวพรรณอินทรีย์ ฯ
๏ เมื่อนั้น องค์ท้าวหัสนัยน์เรืองศรี
เห็นนางสีดานารี เทวีประสูติลูกยา
ก็ทรงพิชัยยุทธ์มหาสังข์ เป่าดังเสียงลั่นสนั่นป่า
ฝ่ายองค์อัครราชสุชาดา กัลยาก็รับพระกุมาร
มาสรงในมหาสาครแก้ว อันแล้วด้วยนํ้าทิพย์หอมหวาน
ครั้นเสร็จเชิญหน่อพระอวตาร วางเหนือพานรัตน์รูจี
รองด้วยภูษาทุกูลพัสตร์ อันสัมผัสอุ่นอ่อนเฉลิมศรี
ตั้งไว้ตรงพักตร์พระชนนี ในที่พระบรรณศาลา ฯ
๏ เมื่อนั้น นวลนางสีดาเสน่หา
เห็นองค์สมเด็จพระลูกยา นรลักษณ์พักตราอำไพ
มีความชื่นชมโสมนัส พูนสวัสดิ์พ้นที่จะเปรียบได้
แสนสุดเสน่หาอาลัย ในองค์พระราชกุมาร ฯ
๏ เมื่อนั้น พระจอมเมรุมาศราชฐาน
กับฝูงอัปสรนงคราญ ทั้งเทพบริวารบรรดามา
ต่างองค์อวยชัยถวายพร ให้ถาวรจำเริญพระชันษา
จงเรืองฤทธิ์เหมือนองค์พระบิดา โลกาจะได้พึ่งสืบไป
เสร็จแล้วจึ่งองค์พระตรีเนตร พาฝูงเทเวศน้อยใหญ่
เหาะระเห็จเตร็จฟ้าด้วยว่องไว ตรงไปยังทิพย์วิมาน ฯ
๏ เมื่อนั้น นางสีดาเยาวยอดสงสาร
ครั้นองค์สมเด็จมัฆวาน กลับไปสถานวิมานฟ้า
จะเหลียวหาผู้ใดก็ไม่เห็น จะเป็นเพื่อนไร้ที่ในป่า
แต่ผู้เดียวเปลี่ยวองค์เอกา กัลยาสลดระทดใจ
จึ่งอุ้มโอรสขึ้นใส่ตัก กอดจูบลูบพักตร์แล้วรํ่าไห้
อนิจจาเกิดมาเมื่อแม่ไร้ อยู่ในหิมเวศพนาวัน
เป็นกำพร้าบิตุเรศแล้วไร้ญาติ ทั้งนิราศโภไคยไอศวรรย์
ถ้าเจ้าประสูติในวังจันทน์ สุริย์วงศ์พงศ์พันธุ์จะห้อมล้อม
สามพระอัยกีจะเชยชม พี่เลี้ยงนางนมจะถนอม
ยามสรงเสวยจะพรั่งพร้อม ยามนอนจะกล่อมให้นิทรา
โอ้อนิจจามาได้ยาก แสนทุกข์ลำบากอนาถา
หากเดชะบุญของลูกยา เทวามาช่วยทั้งนี้
นิมิตภูษาผ้าทรง ไว้ให้รององค์พระโฉมศรี
ตัวแม่สิ่งไรก็ไม่มี ครั้งนี้ขัดสนจนใจ
แต่ธำมรงค์วงเดียวติดมา มารดาจะทำขวัญให้
ว่าแล้วก็ถอดออกทันใด ผูกไว้กับข้อพระกร
พ่อจงมีศักดาวราเดช เหมือนองค์บิตุเรศทรงศร
ตรัสพลางวางลงให้นอน เสร็จแล้วบังอรก็ออกมา ฯ
๏ ครั้นถึงอาศรมพระอาจารย์ เยาวมาลย์ยอกรเหนือเกศา
แล้วว่าหลานนี้จะขอลา ลงไปยังท่าชลาลัย
ขอฝากนัดดาเยาวเรศ โปรดเกศจงช่วยเอาใจใส่
อย่าให้มีเหตุเพทภัย จะได้รองเบื้องบาทพระมุนี ฯ
๏ เมื่อนั้น พระวัชมฤคฤๅษี
ได้ฟังอัครราชเทวี จึ่งมีสุนทรวาจา
เอ็งจงไปเถิดนะนงลักษณ์ อันองค์ลูกรักเสน่หา
ไว้นักงานกูอัยกา จะรักษามิให้มีเหตุการณ์ ฯ
๏ เมื่อนั้น นางสีดาเยาวยอดสงสาร
กราบลงแทบบาทพระอาจารย์ นงคราญก็รีบบทจร ฯ
๏ ครั้นถึงธารท่าชลธี อยู่ที่แทบเชิงสิงขร
เห็นฝูงสวาวานร โผนจรไต่ไม้ไปมา
ลูกเกาะติดกายสะพายวิ่ง บ้างโลดชิงฉวยผลพฤกษา
จึ่งว่าเหวยลิงพาลา ลูกพึ่งลืมตาเอามาไย
เกาะกอดกายาทั้งหน้าหลัง จะระวังระไวกระไรได้
ผาดโผนโจนจับกิ่งไม้ เสียวใจแลเห็นเป็นกลัวตาง
อันวิสัยสัตว์โนโลกา จำพวกไรมีมาฉะนี้บ้าง
เห็นทำวิปริตผิดทาง จะเอาลูกมาขว้างเสียดั่งนี้ ฯ
๏ บัดนั้น นางวานรป่าพนาศรี
ได้ฟังจึ่งตอบไปทันที ซึ่งลูกเรานี้อยู่พันพัว
เป็นธรรมดามาแต่ก่อน ถึงจะมีทุกข์ร้อนก็ยังชั่ว
จะเป็นสิ่งใดก็ไม่กลัว ใกล้ตัวได้เห็นกับตาเรา
ส่วนนางเป็นคนเฉาโฉด กลับมาติโทษผู้อื่นเล่า
เจ้าอีกประมาทใจเบา เอาลูกทิ้งไว้ในกุฎี
ดาบสหลับตาภาวนาอยู่ แม้นหมู่มฤคเสือสีห์
กัดกินก็จะสิ้นชีวี เสียทีที่อุ้มท้องมา ฯ
๏ เมื่อนั้น นางสีดาเยาวยอดเสน่หา
ได้ฟังวานรเจรจา กัลยาเห็นจริงก็ตกใจ
อนิจจาเป็นน่าอดสู จะรอบรู้เหมือนสัตว์ก็หาไม่
มาทิ้งลูกรักกับอกไว้ คิดแล้วขึ้นไปทันที ฯ
๏ ครั้นถึงโลมลูบจูบพักตร์ อุ้มโอรสรักโฉมศรี
ออกจากพระคันธกุฎี มาที่ท่าฝั่งคงคา ฯ
๏ เมื่อนั้น พระมหาอาจารย์ฌานกล้า
นั่งสมาธิสำรวมวิญญาณ์ ภาวนาก็เคลิ้มลืมไป
ไม่ระวังดูพระกุมาร ต่อนานจึ่งรำลึกได้
ดูแลอู่เปล่าก็ตกใจ เอะผิดไปแล้วมิเป็นการ
ลูกนางฝากไว้อยู่ในอู่ อะไรจะจู่มาจงผลาญ
อนิจจาเอ็นดูพระกุมาร สงสารทั้งนวลนางสีดา
กลับมาไม่เห็นลูกรัก นงลักษณ์จะโทษกูหนักหนา
จะกันแสงโศกโศกา น่าที่จะม้วยชีวัน
คิดพลางจับได้ไม้เท้าจ้อง เดินมองเที่ยวหาตัวสั่น
ค้นรอบบริเวณอารัญ พระนักธรรม์ไม่พบก็กลับไป ฯ
๏ นั่งนิ่งตะลึงรำพึงคิด ร้อนจิตดั่งหนึ่งเพลิงไหม้
ให้อัดอั้นตันทรวงดวงใจ แล้วคิดได้ด้วยไวปรีชา
อย่าเลยจะตั้งพิธีการ ชุบพระกุมารโอรสา
ขึ้นไว้แทนลูกกัลยา อย่าให้ทันนางมายังกุฎี
คิดแล้วพระอาจารย์ชาญฉลาด วาดรูปพระกุมารเรืองศรี
ลงในกระดานทันที แล้วตั้งอาหุดีกระลาไฟ ฯ
๏ เมื่อนั้น นางสีดาเยาวยอดพิสมัย
ครั้นถึงธารท่าชลาลัย อรไทพาองค์พระโอรส
ลงสรงในท้องวาริน ชำระมลทินเสียให้หมด
แล้วอุ้มพระสุริย์วงศ์ทรงยศ เสด็จบทจรขึ้นมา ฯ
๏ ครั้นถึงศาลาอาวาส จึ่งองค์อัครราชเสน่หา
กราบลงแทบบาทพระสิทธา ที่หน้าอารัญกุฎี ฯ
๏ เมื่อนั้น พระวัชมฤคฤๅษี
สาละวนตั้งกิจพิธี ที่ในศาลาอารัญ
เห็นนางสีดานงลักษณ์ อุ้มองค์ลูกรักเฉลิมขวัญ
เข้ามาน้อมเกล้าอภิวันท์ พระนักธรรม์จึ่งมีวาจา
ลูกเอ็งซึ่งใส่ไว้ในอู่ ฝากกูให้ช่วยรักษา
เอาไปเมื่อไรนางสีดา ไม่บอกไม่ว่าให้แจ้งใจ
ทำให้กูหาอยู่ว้าวุ่น จนตั้งกองกูณฑ์พิธีใหญ่
จะชุบพระกุมารขึ้นไว้ ให้แทนโอรสนางเทวี
เมื่อลูกของเอ็งยังดีอยู่ ก็พ้นธุระกูผู้ฤๅษี
จงเลี้ยงรักษาไว้ให้ดี ตานี้จะได้ภาวนา
ว่าแล้วจึ่งองค์พระอาจารย์ ก็หยิบเอากระดานที่เลขา
จะลบรูปวาดกุมารา นั้นเสียต่อหน้าบังอร ฯ
๏ เมื่อนั้น นวลนางสีดาดวงสมร
ก้มเกล้าดุษฎีชุลีกร วอนว่าพระองค์จงโปรดปราน
ได้เขียนลงแล้วจะลบไย ชุบขึ้นไว้ให้เป็นเพื่อนหลาน
องค์เดียวเปลี่ยวใจในดงดาน ขอประทานจงได้เมตตา ฯ
๏ เมื่อนั้น พระมหาดาบสพรตกล้า
ได้ฟังวาทีนางสีดา จึ่งมีพจนาตอบไป
ซึ่งว่าทั้งนี้ก็ดีอยู่ จะเลี้ยงแล้วกูจะชุบให้
ว่าพลางก็โหมกลาไฟ สำรวมใจร่ายเวทอันฤทธี ฯ
๏ จึ่งเอารูปใส่ในกลางเพลิง อันเถกิงจำรัสรัศมี
ด้วยกำลังเวทพระมุนี บังเกิดมีอัศจรรย์อึงอล
เมฆหมอกกลุ้มมัวไปทั่วทิศ มืดมิดพยับโพยมหน
แล้วสว่างสร่างแสงสุริยน บัดดลเกิดเป็นกุมารา ฯ
๏ จึ่งร่ายพระเวทดับกุณฑ์ พระพิรุณตกลงเซ็นซ่า
ก็เข้าอุ้มองค์กุมารา มาส่งให้นางทันใด ฯ
๏ แล้วว่าแก่องค์นงคราญ กุมารนี้ตาชุบให้
เป็นน้องของบุตรอรไท จงรักใคร่เหมือนเกิดในครรภ์ ฯ
๏ เมื่อนั้น นวลนางสีดาสาวสวรรค์
รับกุมารมาจากนักธรรม์ กัลยาอุ้มแอบแนบกาย
ประคองเคียงเรียงกันทั้งคู่ ดูงามประเสริฐเฉิดฉาย
ดั่งรูปทองหล่อเหลาเพราพราย พิศน้องคล้ายพี่ทุกสิ่งไป
พักตรากายกรแลลำศอ จะว่าหล่อพิมพ์เดียวก็ว่าได้
นางแสนพิศวาสเพียงขาดใจ ดั่งเกิดในอุทรเทวี
แล้วจึ่งว่าแกพระนักธรรม์ วันนี้ศุภฤกษ์ชัยศรี
จะขอนามพระองค์ทรงฤทธี ให้เป็นสวัสดีทั้งสองรา ฯ
๏ เมื่อนั้น พระดาบสผู้ทรงสิกขา
พิเคราะห์ฤกษ์ยามตามเวลา ทั้งชันษาสองกุมาร
เลือกหาที่เป็นศรีสวัสดิ์ โดยนามกษัตริย์มหาศาล
ได้ทั้งอายุศม์บริวาร เปล่าปลอดจากกาลกิณี
จึ่งว่าลูกนางในอุทร นามกรมงกุฎเป็นพี่
อันรูปซึ่งชุบในอัคคี มืนามชื่อลบอนุชา
ให้สองสุริย์วงศ์ทรงสวัสดิ์ สืบพงศ์จักรพรรดิไปภายหน้า
จงเรืองฤทธิ์สิทธิศักดิ์มหึมา ทั้งไตรโลกาอย่าเทียมทัน ฯ
๏ เมื่อนั้น นวลนางสีดาสาวสวรรค์
ก้มเกล้าเคารพอภิวันท์ กัลยาชื่นชมยินดี
แล้วอุ้มซึ่งสองสุริย์วงศ์ ลาองค์พระมหาฤๅษี
เสด็จย่างเยื้องจรลี มายังกุฎีอรไท ฯ
๏ ครั้นถึงจึ่งให้เสวยนม เชยชมด้วยความพิสมัย
แสนรักสุดรักดั่งดวงใจ ในสองโอรสยิ่งนัก
เช้าคํ่าบำรุงผดุงถนอม อุ้มออมมิให้ครือมือหนัก
นางเฝ้าบำเรอเชอพักตร์ สงวนเลี้ยงลูกรักทุกเวลา ฯ
๏ เมื่อนั้น ทั้งสองพระโอรสา
ครั้นค่อยจำเริญชนมา ไม่มีโรคายายี
พี่น้องพากันเที่ยวเล่น เช้าเย็นเป็นสุขเกษมศรี
ที่ในบริเวณกุฎี องค์พระมุนีผู้ทรงญาณ ฯ
๏ เมื่อนั้น นางสีดาเยาวยอดสงสาร
อยู่ด้วยกับองค์พระอาจารย์ ปานดั่งบิตุเรศเรืองชัย
เช้าเย็นอตส่าห์ปรนนิบํติ มิให้เคืองขัดอัชฌาสัย
กวาดแผ้วศาลาพาไล ในที่จงกรมอารัญ
แล้วเที่ยวเก็บผลพฤกษา ตักมาทั้งนํ้าใช้นํ้าฉัน
เป็นนิจอัตราทุกวัน ด้วยกตัญญูพระมุนี
จนพระเยาวเรศผู้ร่วมใจ ค่อยจำเริญวัยทั้งสองศรี
ชันษานั้นได้สิบปี มีโฉมเลิศลักษณ์โสภา
ยิ่งแสนพิศวาสเป็นพ้นนัก ดั่งดวงจักษุซ้ายขวา
จึ่งพาสองราชกุมารา ไปยังศาลาพระอาจารย์ ฯ
๏ ครั้นถึงยอกรขึ้นประณต พระนักพรตผู้ปรีชาหาญ
ว่าสองนัดดายุพาพาล ชนมานก็ได้สิบปี
ยังไม่รู้ศิลปศาสตร์ สำหรับราชสุริย์วงศ์เรืองศรี
จะเที่ยวไปในพนาลี เกลือกมีอันตรายบีฑา
ขอพระอัยกาจงโปรดเกล้า บอกให้เล่าเรียนศึกษา
จนชำนาญศรศิลป์วิทยา เบื้องหน้าจะได้กันภัย ฯ
๏ เมื่อนั้น พระวัชมฤคอาจารย์ใหญ่
ได้ฟังจึ่งตอบคำไป อย่าร้อนใจเลยนะบังอร
อันศิลปศาสตร์ความรู้ ไว้นักงานกูจะสั่งสอน
โดยทางไตรเพทอันถาวร ให้เรืองฤทธิรอนดั่งเพลิงกัลป์ ฯ
๏ เมื่อนั้น นวลนางสีดาสาวสวรรค์
ได้ฟังพระมหานักธรรม์ กัลยายินดีปรีดา
จึ่งตรัสแก่สองพระเยาวลักษณ์ ลูกรักแม่ยอดเสน่หา
อตส่าห์เล่าเรียนวิชา จะได้ปรากฏเกียรติ์ในธาตรี
ว่าแล้วน้อมเศียรอภิวาทน์ ลาบาทพระมหาฤๅษี
ยุรยาตรนาดกรจรลี กลับมาที่อยู่อรไท ฯ
๏ เมื่อนั้น พระวัชมฤคอาจารย์ใหญ่
จึ่งให้สองนัดดายาใจ เล่าเรียนไตรเพทวิทยา
ทั้งลัทธิอุปเท่ห์เล่ห์กล สารพัดมนต์ดลคาถา
ตลอดแต่ต้นจนปลายมา โดยวิชาชายในโลกีย์ ฯ
๏ เมื่อนั้น พระกุมารพี่น้องสองศรี
เรียนศิลปศาสตร์พระมุนี ปรีชาเคล่าคล่องว่องไว
สารพัดคาถาพระยามนต์ อุปเท่ห์เล่ห์กลก็จำได้
สาธยายขึ้นปากขึ้นใจ จบทั้งไตรเพทวิทยา ฯ
๏ เมื่อนั้น พระมหาอาจารย์ฌานกล้า
เห็นพระเยาวราชกุมารา ศึกษาวิชาชำนาญดี
จึ่งเอาไม้ไผ่อ่อนอ่อน เหลาเป็นคันศรชัยศรี
กับพระลบอนุชาร่วมชีวี มีลูกสามเล่มประกับไป
เจ้าจงหัดยิงทั้งสองหลาน ให้แม่นยำชำนาญจงได้
แล้วแนะลัทธิศิลป์ชัย โดยในไสยเวทประกอบกัน ฯ
๏ เมื่อนั้น ทั้งสองสุริย์วงศ์รังสรรค์
รับศรจากกรพระนักธรรม์ ได้องค์ละคันก็ยินดี
นบนิ้วประณตบทบงสุ์ กราบลงแทบเบื้องบทศรี
ลาพระมหามุนี พี่น้องก็พากันออกไป ฯ
๏ ครั้นถึงซึ่งที่จงกรม ใต้ร่มพฤกษาโศกใหญ่
เด็ดดอกเสียบปักเรียงไว้ ไกลได้ถึงห้าสิบวา
ต่างองค์ต่างขึ้นธนูศร หมายกรจะยิงบุปผา
พาดสายลั่นไปทั้งสองรา แม่นยำดั่งว่าชำนาญดี ฯ
๏ ลูกศรทุ่งพวยตรวยตรง ดอกโศกแหลกลงกับที่
ต่างแผลงต่างต้องทุกที ตบหัตถ์สรวลมี่อึงไป ฯ
๏ เมื่อนั้น องค์พระมหาอาจารย์ใหญ่
เห็นสองนัดดายาใจ เรียนศิลป์ศรได้ชำนาญ
จึ่งว่าอันสองหลานรัก แหลมหลักปรีชากล้าหาญ
จะได้สืบสุริย์วงศ์อวตาร เป็นประธานโลกาธาตรี
จำจะกองกูณฑ์กระลากิจ โดยวิษณุเวทเรืองศรี
ชุบซึ่งศรสิทธิ์ฤทธี ให้พระพี่น้องสำหรับกาย
คิดแล้วจึ่งองค์พระดาบส กำหนดศุภฤกษ์ชั้นฉาย
กองกูณฑ์เถกิงเพลิงพราย สำรวมใจร่ายเวทอันศักดา ฯ
๏ เดชะด้วยวิทยาคม พระสยมภูวนาถนาถา
สุธาดลลั่นก้องโลกา เพลิงแรงแสงกล้าดั่งไฟกัลป์
บังเกิดเป็นองค์เทพบุตร ชูศรฤทธิรุทรรังสรรค์
หกเล่มกับศิลป์สองคัน ขึ้นกลางกองยัญพิธี ฯ
๏ ดาบสชื่นชมโสมนัส ยื่นหัตถ์ไปหยิบเอาศรศรี
ออกมาจากกองอัคคี เทพบุตรพิธีก็สูญไป
จึ่งเอาธนูศรสาตร์ อันมีอำนาจแผ่นดินไหว
ให้สองนัดดายาใจ เจ้าจงเอาไว้สำหรับกร
อันพวกพาลาปัจจามิตร ที่เรืองฤทธิ์แกล้วกล้าชาญสมร
จะมาหักหาญราญรอน จงแพ้กรของเจ้าทั้งสองรา ฯ
๏ เมื่อนั้น สองพระกุมารหาญกล้า
รับศรรับพรพระอัยกา แสนโสมนัสสาพันทวี
จึ่งยอกรถวายอภิวาทน์ จบบาทใส่เกล้าเกศี
แล้วว่าอันคุณพระองค์นี้ พ้นที่จะพรรณนาไป
ถึงจะเอาดินฟ้ามหรรณพ ไตรภพชั่งเปรียบก็ไม่ได้
มีแต่ชีวิตชีวาลัย ถวายไว้ใต้บาทพระอัยกา
ว่าแล้วสองราชกุมาร ลาพระอาจารย์ฌานกล้า
ออกจากพระบรรณศาลา มายังที่อยู่พระชนนี ฯ
๏ เมื่อนั้น นวลนางสีดามารศรี
เห็นสองโอรสร่วมชีวี รู้ไตรเวทีชำนาญ
ทั้งศิลป์ศาสตร์ศรชัย เคล่าคล่องว่องไวห้าวหาญ
ยินดีปรีดาพ้นประมาณ นงคราญชมเชยพระลูกรัก ฯ
๏ เมื่อนั้น หน่อนารายณ์สุริย์วงศ์ทรงจักร
ทั้งพระลบอนุชายุพาพักตร์ ต่างนอนกับตักพระชนนี
ต่างชมต่างเชยกันไปมา ต่างองค์ปรีดาเกษมศรี
แล้วทูลว่าลูกทั้งสองนี้ จะลาพระชนนีเที่ยวไป
ชมหมู่จตุบททวิบาท รุกขชาติโตรกเตรินเนินไศล
ให้แสนสำราญฤทัย ไม่ช้าบ่ายคล้อยจะกลับมา ฯ
๏ เมื่อนั้น นวลนางสีดาเสน่หา
ได้ฟังโอรสทูลลา กัลยารับขวัญแล้วพาที
ซึ่งเจ้าจะไปประพาสไพร ก็ตามใจพ่อเถิดทั้งสองศรี
แต่อย่าพากันจรลี ไปเที่ยวในที่ไกลนัก
เกลือกพบอสุรีผีป่า มันจะมารอนราญหาญหัก
ทั้งสัตว์ร้ายสาธารณ์พาลพยัคฆ์ ลูกรักแม่จงระวังกัน ฯ
๏ เมื่อนั้น พระมงกุฎสุริย์วงศ์รังสรรค์
กับพระลบอนุชาวิลาวัณย์ ถวายอัญชุลีด้วยดีใจ
ต่างจับธนูศรสิทธิ์ อันมีฤทธิ์ฟากฟ้าดินไหว
แยัมยิ้มพริ้มพักตร์แล้วเดินไป โดยในอรัญมรรคา ฯ
๏ สองพระองค์ชมหมู่รุกขชาติ เดียรดาษรุ่นเรียงในราวป่า
ลางเหล่าเผล็ดผลปนผกา พวงย้อยห้อยระย้าอรชร
บ้างดิบห่ามสุกงอมหอมหวาน บ้างเบิกบานร่วงรสเกสร
พระพายพากลิ่นขจายจร ยื่นกรเก็บเสวยสำราญใจ
ลดเลี้ยวเที่ยวชมพนมเวศ ศีขเรศโตรกเตรินเนินไศล
มีนํ้าพุดุดันซ่านเซ็นไป เย็นใสดังสายสุหร่ายริน
จักจั่นเรไรเรื่อยร้อง เพรียกพร้องด้วยเสียงปักษิน
บ้างเต้นไต่ร่ายไม้โบยบิน กินผลพฤกษาน่าดู
ชมทั้งฝูงสัตว์จตุบาท เที่ยวลาดเล็มกินเป็นหมู่หมู่
คชสารเลียบธารสินธู บ้างชูงวงเย่อชักหักพง
ทักทอนรสิงห์กิเลนลา เสือมองมฤคาที่ริมป่ง
ประพาสเพลินจำเริญใจทั้งสององค์ จนเข้าแดนดงหิมพานต์ ฯ
๏ มาเห็นพฤกษาพญารัง สูงใหญ่ใบบังสุริย์ฉาน
คณนาแสนอ้อมโดยประมาณ เป็นประธานอยู่กลางอรัญวา
พระมงกุฎจึ่งว่าแกพระลบ เรามาพบรังใหญ่สาขา
พี่จักลองศิลป์อันศักดา ทำลายพฤกษาต้นนี้
จะย่อยยับหักโค่นประการใด จะได้เห็นฤทธิไกรศรศรี
ของพระอัยกาธิบดี วันนี้ให้ประจักษ์ด้วยกัน
ว่าแล้วก็ขึ้นธนูทรง งามดั่งบิตุรงค์รังสรรค์
พาดสายน้าวหน่วงยืนยัน หมายมุ่งแล้วลั่นแผลงไป ฯ
๏ ถูกต้นพฤกษาพญารัง ไม่ทนกำลังอยู่ได้
หักโค่นก่นลงด้วยฤทธิไกร เสียงสนั่นหวั่นไหวทั้งธาตรี ฯ
๏ เมื่อนั้น ฝูงเทพเทวาทุกราศี
ทั้งคนธรรพ์ครุฑาวาสุกรี อสุรีกษัตริย์ทุกพารา
ได้ยินเสียงสนั่นนฤนาท ไหวหวาดทั่วทศทิศา
ดั่งลมกัลป์บรรลัยโลกา พัดมาสังหารภพไตร
เป็นมหามหัศอัศจรรย์ จะสำคัญร้ายดีก็ไม่ได้
ต่างตนตระหนกตกใจ ทั่วไปทั้งสามธาตรี
เทวาออกจากวิมานมาศ นางฟ้าหวีดหวาดอึงมี่
ลูกครุฑตกจากสิมพลี อสุรีตรีกูฎก็วุ่นวาย
ฝ่ายฝูงมนุษย์ทั้งนั้น หน้าซีดตัวสั่นขวัญหาย
นาคีหนีเร้นกลัวตาย เลื้อยกระจัดพลัดพรายทั้งบาดาล
บรรดาฝูงสัตว์ในปถพี ไกรสรคชสีห์ช้างสาร
บ้างวิ่งโลดโผนโจนทะยาน ตกห้วยเหวธารวุ่นไป
ทั้งหมู่ปักษาทิชากร บินว่อนร้องแซ่ไม่อยู่ได้
สามโลกเอิกเกริกด้วยกลัวภัย ไม่เป็นสติสมประดี ฯ
๏ เมื่อนั้น สองกุมารทรงสวัสดิ์รัศมี
เห็นต้นรังแหลกยับเป็นธุลี ด้วยฤทธิ์ศรศรีชัยชาญ
มีความชื่นชมโสมนัส สำรวลตบหัตถ์ฉัดฉาน
แล้วเก็บผลไม้ในดงดาน ที่สุกงอมหอมหวานโอชา
มังคุดละมุดสีดาลำใย ใส่ลงในห่อภูษา
เก็บทั้งดอกดวงพวงผกา ได้แล้วกลับมายังกุฎี ฯ
๏ ครั้นถึงจึ่งสองสุริย์วงศ์ กราบลงแทบบาทบทศรี
เอาผลพฤกษามาลี ถวายพระมุนีอาจารย์ ฯ
๏ เมื่อนั้น พระนักสิทธ์ผู้ปรีชาหาญ
เห็นสองเยาวราชกุมาร กลับมายังสถานศาลา
จึ่งมีวาจาถามไป เป็นไฉนหลานรักเสน่หา
เจ้าไปเที่ยวเล่นอรัญวา ตานี้ได้ยินอัศจรรย์
สำเนียงดั่งเสียงอสุนี ฟาดสายแสนทีไหวหวั่น
พระสุธาอากาศเป็นควัน เลื่อนลั่นเอิกเกริกทั้งดินดอน
ตาคิดเห็นผิดประหลาดนัก หรือว่าหลานรักเจ้าลองศร
จึ่งสนั่นครั่นครื้นทั้งอัมพร แต่ก่อนห่อนเป็นเหมือนเช่นนี้ ฯ
๏ เมื่อนั้น พระมงกุฎทรงสวัสดิ์รัศมี
จึ่งสนองวาจาพระมุนี หลานทั้งสองนี้เที่ยวไป
ถึงแดนหิมพานต์พนาสณฑ์ พบต้นรังหนึ่งสูงใหญ่
ตัวข้าจึ่งลองศิลป์ชัย คิดว่าไม้นั้นจะทนฤทธิ์
เดชะอานุภาพพระอัยกา พฤกษาไม่ทานศรสิทธิ์
หักสะบั้นเสียงสนั่นทั่วทิศ หลานนี้มีจิตยินดี ฯ
๏ เมื่อนั้น พระวัชมฤคฤๅษี
ได้ฟังสองกุมารพาที มีมโนภิรมย์ปรีดา
ยอกรลูบหลังลูบพักตร์ หลานรักตายอดเสน่หา
อันไม้ต้นนี้มหึมา แต่ตั้งดินฟ้าสุราลัย
พร้อมกับพระเมรุสิงขร นามกรพญารังใหญ่
ทั้งธาตรีถึงจะมีฤทธิไกร ไม่ทำลายได้ดั่งนี้
เห็นจะอยู่ชั่วดินฟ้า หรือมาย่อยยับด้วยศรศรี
เจ้าทรงกำลังฤทธี สามโลกไม่มีใครต้านทาน
ว่าแล้วอำนวยอวยพร ให้ฤทธิรอนลํ้าองค์พระสุริย์ฉาน
อานุภาพปราบทั่วจักรวาล เป็นประทานจรรโลงโลกา ฯ
๏ เมื่อนั้น ทั้งสองสุริย์วงศ์นาถา
ก้มเกล้ารับพรด้วยปรีดา แล้วลามาเฝ้าพระชนนี ฯ
๏ ต่างองค์น้อมเศียรอภิวาทน์ แทบบาทยุคลทั้งสองศรี
ทูลความซึ่งไปพนาลี ตามที่ได้ลองศิลป์ชัย ฯ
๏ เมื่อนั้น นางสีดาผู้ยอดพิสมัย
ฟังสองโอรสก็ดีใจ ดั่งได้สวรรค์ชั้นฟ้า
ส้วมสอดกอดจูบด้วยความรัก ประคองไว้กับตักทั้งซ้ายขวา
รับขวัญแล้วมีวาจา เจ้าดวงนัยนาของชนนี
มิเสียทีที่พ่อมากำเนิด เกิดในสุริย์วงศ์เรืองศรี
แต่ยังทรงเยาว์อยู่เท่านี้ ฤทธีเลิศลํ้าแดนไตร
ทรงศรสังหารพญารัง ทั่วทั้งโลกธาตุหวาดไหว
เหมือนพระบิตุรงค์ทรงชัย ยกศิลป์ในเมืองมิถิลา
อันเสียงศรสิทธิ์ของลูกแก้ว แม่ได้ยินแล้วดั่งเจ้าว่า
แต่เวรหลังนั้นยังติดมา จึ่งต้องอนาถาอยู่ดั่งนี้ ฯ
๏ เมื่อนั้น พระมงกุฎทรงสวัสดิ์รัศมี
ได้แจ้งแห่งคำพระชนนี ยอกรชุลีแล้วทูลไป
ซึ่งว่าบิตุรงค์ของลูกรัก เป็นปิ่นปักนัคเรศกรุงไหน
ทรงศักดาเดชประการใด จึ่งยกศิลป์หวาดไหวทั้งโลกา
เหตุไฉนสมเด็จพระมารดร จึ่งจากพระนครมาอยู่ป่า
แสนยากลำบากเวทนา ลูกยาสงสัยพันทวี ฯ
๏ เมื่อนั้น นวลนางสีดามารศรี
พังโอรสาพาที เทวีสะท้อนถอนใจ
ชลนาคลอคลองนองเนตร จะออกปากแจ้งเหตุมิใคร่ได้
ส้วมสอดกอดองค์โอรสไว้ อรไทตรัสเล่าแต่เดิมมา
อันพระบิตุรงค์ของลูกรัก คือนารายณ์ทรงจักรนาถา
อวตารจากเกษียรคงคา มาเกิดในวงศ์จักรพรรดิ
ทรงนามพระรามราเมศ เรืองเดชเลิศลํ้ากรุงกษัตริย์
เป็นปิ่นอยุธยาบุรีรัตน์ นัดดาอัชบาลธิบดินทร์
มีพระอนุชาทั้งสามองค์ ฤทธิรงค์ประเสริฐด้วยกันสิ้น
หน่อท้าวทศรถภูมินทร์ แม่อยู่มิถินลาธานี
พระบิดาไปยกศิลป์ศร ได้มารดรมาเป็นมเหสี
รักษาสัจอัยกาสิบสี่ปี แม่นี้ตามเสด็จไปอยู่ไพร
จึ่งได้ทศเศียรขุนยักษ์ มาลักมารดาไปได้
ไว้ยังลงกากรุงไกร ภูวไนยกับพระลักษมณ์อนุชา
คุมพลวานรข้ามสมุทร ตามไปสัประยุทธ์ด้วยยักษา
ฆ่ามันสุดสิ้นชีวา คืนได้แม่มาพระนคร
ภายหลังซ้ำเกิดรณรงค์ อาเจ้าสององค์ผู้ทรงศร
ยกไปสังหารราญรอน ได้นครลงกามลิวัน
มาขึ้นในใต้เบื้องบาท องค์พระบิตุราชรังสรรค์
อันกรุงศรีอยุธยานั้น สนุกดั่งฉ้อชั้นสุราลัย
มารดานี้ทรงครรภ์เจ้า ขวัญข้าวผู้ยอดพิสมัย
วันหนึ่งจึ่งองค์พระภูวไนย เสด็จไปประพาสพนาลี
มีนางปีศาจมารยา แปลงมาเหมือนหนึ่งทาสี
ใส่ไคล้วอนว่าพาที ให้แม่นี้เขียนรูปทศกัณฐ์
พระบิตุรงค์เจ้าทรงพระโกรธนัก ให้พระลักษมณ์ฆ่าแม่ไม่อาสัญ
จึ่งได้มาพึ่งพระนักธรรม์ รำพันแจ้งสิ้นแล้วโศกา ฯ
๏ เมื่อนั้น องค์พระมงกุฎโอรสา
ได้ฟังสมเด็จพระมารดา สร้อยเศร้าวิญญาณ์สลดใจ
ให้คิดอาดูรพูนเทวษ ชลเนตรแถวถั่งหลั่งไหล
ซบพักตร์โศกาอาลัย ไม่เป็นสติสมประดี ฯ
๏ เมื่อนั้น ฝ่ายพระหริรักษ์เรืองศรี
เสด็จออกหมู่มุขมนตรี ยังที่พิมานไพชยนต์
ได้ยินสำเนียงเสียงสนั่น เลื่อนลั่นดินฟ้ากุลาหล
กัมปนาทหวาดไหวทุกตำบล เพียงภูมิมณฑลจะควํ่าไป
บรรดาเสนาพฤฒามาตย์ ราชกูลสุริย์วงศ์น้อยใหญ่
ทั้งฝูงสนมกรมใน ตกใจไม่เป็นสมประดี
อีกเสียงไพร่ฟ้าประชาชน ทุกตำบลอื้ออึงคะนึงมี่
ช้างม้าหลุดแหล่งเป็นโกลี ภูมีฉงนในวิญญาณ์ ฯ
๏ จึ่งสั่งขุนตำรวจผู้ใหญ่ เร่งเร็วออกไปเรียกหา
ราชครูปโรหิตโหรา เข้ามาประชุมให้พร้อมกัน ฯ
๏ บัดนั้น จึ่งขุนตำรวจคนขยัน
รับสั่งพระองค์ทรงสุบรรณ ถวายบังคมคัลแล้วรีบไป ฯ
๏ ครั้นมาถึงที่เคหะฐาน โหราพฤฒาจารย์น้อยใหญ่
แจ้งความตามข้อรับสั่งใช้ จงเร่งเข้าไปอย่าช้า ฯ
๏ บัดนั้น ขุนโหรผู้มียศถา
แจ้งว่าพระองค์ทรงนครา ให้หาก็ลุกขึ้นวุ่นวาย
ฉวยได้สมปักเข้านุ่ง คว้าผ้าพันพุงก็พลัดหาย
หยิบล่วมใส่พกตกเรี่ยราย ได้ตำราทำนายแล้วรีบไป ฯ
๏ ต่างตนต่างคลานเข้าไปเฝ้า น้อมเกล้าประนมบังคมไหว้
เหนื่อยหอบหมอบนิ่งหายใจ คอยฟังภูวไนยจะบัญชา ฯ
๏ เมื่อนั้น พระตรีภพลบโลกนาถา
ครั้นเห็นปโรหิตโหรา ผ่านฟ้ามีราชโองการ
อัศจรรย์วันนี้เป็นไฉน จึ่งหวั่นไหวไปทั่วทุกสถาน
ตัวท่านผู้ปรีชาชาญ จงพิเคราะห์เหตุการณ์ร้ายดี ฯ
๏ บัดนั้น ปุโรหิตโหราทั้งสี่
รับสั่งสมเด็จพระจักรี ต่างดูคัมภีร์วุ่นไป ฯ
๏ แล้วทูลว่าอันเกิดอัศจรรย์ จะต้องตำรานั้นก็หาไม่
แต่กฎหมายเหตุจารึกไว้ เมื่อภูวไนยกับสามอนุชา
ลองศิลป์ถวายพระบิตุราช ก็ไหวหวาดทั่วทศทิศา
ครั้งนี้เห็นจะมีผู้ศักดา ลองฤทธิ์วิทยาวิชาการ
ขอให้แต่งลักษณ์อักษร ผูกพญาอัสดรตัวหาญ
เสี่ยงทายแล้วปล่อยอาชาชาญ ให้หนุมานนำทัพสะกดตาม
แม้นใครสุจริตต่อบาทบงสุ์ พระทรงจักรหลักโลกทั้งสาม
จงคำรพนบนอบโดยงาม บูชาทำตามประเวณี
ถ้าใครทะนงองอาจ จับอัศวราชขับขี่
ผู้นั้นขบถต่อพระจักรี ให้เสนีทหารจับมา ฯ
๏ เมื่อนั้น พระสุริย์วงศ์องค์นารายณ์นาถา
ได้ฟังจึ่งมีบัญชา ท่านว่านี้ชอบทางธรรม์
แล้วสั่งวายุบุตรวุฒิไกร จงเร่งไปไกยเกษเขตขัณฑ์
หาสองอนุชาร่วมชีวัน มาคิดกันปราบราชไพรี ฯ
๏ บัดนั้น พญาอนุชิตกระบี่ศรี
รับสั่งสมเด็จพระจักรี ถวายอัญชุลีแล้วออกไป ฯ
๏ ทำอำนาจผาดแผลงสำแดงฤทธิ์ ทั่วทั้งทศทิศก็หวาดไหว
เหาะขึ้นเวหาด้วยว่องไว ตรงไปไกยเกษพารา ฯ
๏ ครั้นถึงจึ่งคลานเข้าไปเฝ้า ยอกรเหนือเกล้าเกศา
ทูลสองสุริย์วงศ์กษัตรา โดยในบัญชาพระสี่กร ฯ
๏ เมื่อนั้น พระพรตพระสัตรุดชาญสมร
ได้ฟังพญาวานร จึ่งมีสุนทรตรัสไป
วันเมื่อบังเกิดอัศจรรย์ อากาศครื้นครั่นแผ่นดินไหว
เราเห็นประหลาดหลากใจ คิดจะใคร่ไปเฝ้าพระจักรี
ว่าแล้วเสด็จยุรยาตร ลงจากปราสาทมณีศรี
กรายกรย่างเยื้องจรลี ไปยังที่อยู่พระอัยกา ฯ
๏ ต่างองค์น้อมเศียรลงประณต แทบบาทบงกชซ้ายขวา
ทูลว่าสมเด็จพระจักรา ให้พญาอนุชิตชัยชาญ
มาหานัดดาทั้งสองไป ยังพิชัยอยุธยาราชฐาน
ปรึกษาซึ่งเกิดเหตุการณ์ ขอลาบทมาลย์พระภูมี ฯ
๏ เมื่อนั้น องค์ท้าวไกยเกษเรืองศรี
ฟังสองหลานรักร่วมชีวี จึ่งมีบัญชาตรัสไป
ซึ่งพระจักราให้หาหลาน เห็นการจะเกิดศึกใหญ่
จงไปศรีสวัสดิ์เรืองชัย ไพรีอย่ารอต่อกร ฯ
๏ เมื่อนั้น สองกษัตริย์สุริย์วงศ์ทรงศร
ก้มเกล้าคำนับรับพร แล้วลาบทจรออกมา ฯ
๏ ครั้นถึงจึ่งมีพจนารถ ตรัสสั่งอำมาตย์ซ้ายขวา
จงจัดรี้พลโยธา กูจะไปอยุธยากรุงไกร ฯ
๏ บัดนั้น จึ่งมหาอำมาตย์ผู้ใหญ่
ก้มเกล้ารับสั่งด้วยว่องไว ออกไปจากท้องพระโรงคัล ฯ
๏ เกณฑ์เป็นกระบวนพยุหบาตร สี่หมู่องอาจแข็งขัน
ขุนช้างผูกช้างดั้งกัน ถือขอหยัดยันกรีดกราย
ขุนม้าขึ้นขี่พาชี ถือทวนจามรีรำร่าย
ขุนรถขี่รถสุพรรณพราย ถือธนูหน่วงสายคะนองฮึก
ขุนพลจัดพวกพลไกร นายไพร่เหี้ยมหาญชำนาญศึก
โตดำลํ่าสันพันลึก คั่งคึกล้วนถือสาตรา
ตั้งไว้ตามแนวแถวถนน เกลื่อนกล่นโดยซ้ายฝ่ายขวา
เทียมทั้งรถทรงอลงการ์ ประทับท่าเกยรัตน์มณี ฯ
๏ เมื่อนั้น พระพรตทรงสวัสดิ์รัศมี
กับพระอนุชาร่วมชีวี เสด็จไปเข้าที่สรงชล ฯ
๏ ชำระสระสนานสำราญกาย ปทุมทองโปรยปรายดั่งสายฝน
ทรงสุคนธารสเสาวคนธ์ ปรุงปนทิพย์มาศชมพูนุท
สอดใส่สนับเพลาเชิงงอน ปักเป็นมังกรประดับบุษย์
ภูษาต่างสีเครือครุฑ ชายไหวห่วงยุดชายแครง
ฉลององค์พื้นตาดพระกรน้อย รายพลอยสุรกานต์ก้านแย่ง
ตาบทิศทับทรวงลายแทง สังวาลแก้วแดงทองกร
พาหุรัดธำมรงค์เรือนเก็จ ประดับเพชรจำรัสประภัสสร
ทรงมหามงกุฎกรรเจียกจร จับศิลป์ฤทธิรอนดั่งไฟกัลป์
งามทรงงามองค์งามสง่า ดั่งเทเวศลงมาแต่สวรรค์
เสด็จจากปราสาทแก้วแพรวพรรณ กรายกรจรจรัลมาขึ้นรถ ฯ
๏ รถเอยราชรถทรง กำกงล้วนแล้วด้วยมรกต
แอกอ่อนงอนงามช้อยชด ชั้นลดกระจังบัลลังก์ลอย
ประดับด้วยครุฑอัดสิงห์อัด บุษบกบันสะบัดช่อห้อย
สี่มุขแสงวามอร่ามพลอย ห้ายอดสุกย้อยพรายตา
เทียมด้วยพลาหกสีสังข์ สามคู่ล้วนกำลังแกล้วกล้า
องค์พระสัตรุดอนุชา ถือพระขรรค์นั่งหน้าบังคมคัล
ขุนรถขับรีบดั่งลมพัด เครื่องสูงมยุรฉัตรกระชิงคั่น
ธงทิวริ้วรายพรายสุวรรณ ฆ้องกลองมี่สนั่นประโคมครึก
ผงคลีพัดกลุ้มสุธาธาร ทวยหาญโห่ร้องก้องกึก
ขับพลสี่หมู่ดูพิลึก คึกคึกเร่งรีบกันไป ฯ
๏ ครั้นถึงอยุธยาพระนคร ให้หยุดพลนิกรน้อยใหญ่
สองพระองค์ลงจากรถชัย ไปเฝ้าสมเด็จพระจักรี ฯ
๏ ต่างน้อมเศียรเกล้าบังคมบาท พระเชษฐาธิราชเรืองศรี
ท่ามกลางมหาเสนี ในที่พระโรงพรายพรรณ ฯ
ฝ่ายพระเจ้าโจผีซึ่งอยู่ณเมืองฮูโต๋ แต่ยังไม่ได้ราชสมบัติ เกิดบุตรกับนางเอียนซีคนหนึ่งชื่อโจยอย นางเอียนซีคนนี้เดิมเปนภรรยาของบุตรอ้วนเสียวก่อน เมื่อครั้งไปตีเมืองเงียบกุ๋นจึงได้นางมาเปนภรรยา ครั้นพระเจ้าโจผีได้ราชสมบัติจึงยกนางเอียนซีขึ้นเปนมเหษีเอก แล้วเอานางกุยฮุยบุตรีกุยเฮงมาเปนมเหษีซ้าย นางนั้นรูปงามพระเจ้าโจผีก็รักนัก กุยเฮงบิดานางกุยฮุยคิดจะใคร่ให้บุตรีของตัวเปนใหญ่แต่ผู้เดียว จึงเข้าไปปรึกษากับเตียวโถขันที
เตียวโถจึงว่า ท่านอย่าวิตกเลย บัดนี้พระเจ้าโจผีก็ประชวรอยู่ ขอให้ท่านคิดกลอุบายทำรูปพระเจ้าโจผี เขียนปีเดือนวันเวลาใส่ในรูปแล้วไปฝังไว้ใต้ที่อยู่นางเอียนซี ข้าพเจ้าจึงจะไปจับขุดเอารูปนั้นมาถวายพระเจ้าโจผี ๆ ก็จะโกรธฆ่านางเอียนซีเสีย บุตรีท่านก็จะได้เปนใหญ่แต่ผู้เดียว กุยเฮงได้ฟังดังนั้นก็เห็นชอบด้วย จึงทำรูปไปฝังไว้ตามคำเตียวโถว่า เตียวโถก็ไปจับเอารูปนั้นมาถวายพระเจ้าโจผี ๆ มิได้แจ้งในกลก็โกรธให้ฆ่านางเอียนซีเสีย ตั้งนายกุยฮุยเปนใหญ่ นางนั้นไม่มีบุตรเห็นโจยอยบุตรนางเอียนซีมีสติปัญญาหลักแหลม ก็เอามาเลี้ยงเปนบุตรจนอายุได้สิบห้าขวบ โจยอยรู้ศิลปศาสตร์ชำนาญเกาทัณฑ์แลอาวุธทั้งปวง
ครั้นพระเจ้าโจผีเสวยราชย์ได้เจ็ดปี (พ.ศ. ๘๖๙) ถึงเดือนสี่ระดูร้อน จึงชวนโจยอยผู้บุตรออกไปประพาสป่าไล่เนื้อหวังจะหาวิชา ทหารทั้งปวงจึงต้อนเนื้อแม่ลูกออกมาจากป่า พระเจ้าโจผีก็เอาเกาทัณฑ์ยิงถูกแม่เนื้อนั้นตาย ลูกเนื้อก็ตกใจวิ่งผ่านหน้าโจยอยมา โจยอยคิดสงสารก็นิ่งอยู่
พระเจ้าโจผีจึงถามว่าเหตุใดเจ้าจึงไม่ยิงเกาทัณฑ์ โจยอยจึงทูลว่า เนื้อสองตัวแม่ลูกพระองค์ยิงแม่นั้นตายแล้ว ข้าพเจ้าเห็นลูกเนื้อเปนกำพร้า คิดสงสารจึงมิได้ทำอันตราย พระเจ้าโจผีได้ฟังดังนั้นก็คิดสลดพระทัยนักทิ้งเกาทัณฑ์เสีย คิดว่าบุตรเรานี้มีเมตตาแก่สัตว์ ควรจะครองสมบัติได้แล้วก็เสด็จกลับเข้าเมือง พระเจ้าโจผีจึงตั้งโจยอยเปนเพงงวนอ๋อง แปลเปนภาษาไทยว่าราชบุตรต่างกรม
ครั้นถึงเดือนแปดพระเจ้าโจผีประชวรไข้จับ หมอพยาบาลเท่าใดก็ไม่คลาย จึงให้หาโจจิ๋นหนึ่ง ตันกุ๋นหนึ่ง สุมาอี้หนึ่ง ซึ่งเปนขุนนางผู้ใหญ่กับโจยอยเข้ามา พระเจ้าโจผีจึงตรัสว่าบัดนี้ตัวเราป่วยหนักเห็นจะไม่รอดแล้ว เราคิดวิตกด้วยโจยอยยังหนุ่มแก่ความรักอยู่ ถ้าเราหาบุญไม่แล้ว ท่านทั้งสามเคยทำราชการกับเราฉันใด จงช่วยเอาใจใส่ราชการบ้านเมืองทำนุบำรุงบุตรเราเหมือนฉนั้นเถิด
ขุนนางทั้งสามได้ฟังดังนั้นจึงทูลว่า พระองค์อย่าวิตกเลย ข้าพเจ้าทั้งสามนี้จะตั้งใจทำการสนองคุณพระองค์ไปตราบเท่าสิ้นชีวิต พระเจ้าโจผีจึงตรัสว่า เราคิดประหลาทใจนัก ด้วยประตูเมืองใหญ่เรานี้หาเหตุผลไม่ก็ทำลายหักลงเอง เห็นเราจะสิ้นบุญเสียครั้งนี้เปนมั่นคง
ขณะนั้นพอขันทีเข้ามาทูลว่า โจฮิวซึ่งเปนขุนนางสำหรับกำจัดศัตรูตะวันออกจะเข้ามาเฝ้า พระเจ้าโจผีก็ให้หาเข้ามา แล้วทรงพระกันแสงตรัสแก่โจฮิวว่า ท่านเปนขุนนางผู้ใหญ่ช่วยปราบปรามข้าศึกมาแต่เมืองฮูโต๋ยังไม่ตั้งมั่นได้ จนใหญ่หลวงเปนสุขขึ้นถึงเพียงนี้ บัดนี้เรายังไม่แก่ชรานัก อายุได้สี่สิบปีพึ่งครองราชสมบัติได้เจ็ดปี โรคภัยก็เบียดเบียฬนักเห็นจะสิ้นอายุเสียมั่นคงแล้ว ท่านอยู่ภายหลังจงช่วยทำนุบำรุงบุตรเราโดยสุจริตให้เราสิ้นวิตกด้วยเถิด พอขาดคำพระเจ้าโจผีก็สวรรคต
โจจิ๋นหนึ่ง ตันกุ๋นหนึ่ง สุมาอี้หนึ่ง โจฮิวหนึ่ง แลขุนนางทั้งปวงก็เชิญโจยอยขึ้นเสวยราชสมบัติ ชื่อพระเจ้าไต้งุยฮ่องเต้ (พ.ศ. ๗๗๐) ครั้นพระเจ้าโจยอยได้เสวยราชสมบัติ ก็สั่งให้ปล่อยคนโทษซึ่งต้องจำจองอยู่ในนั้นให้พ้นโทษ แล้วจัดแจงแต่งการศพพระเจ้าโจผีตามสมควร แล้วตั้งขุนนางผู้ใหญ่ผู้น้อยเปนอันมาก พระเจ้าโจยอยจึงตรัสกับสุมาอี้ว่า เมืองเสเหลียงนี้ใกล้เมืองเสฉวนเปนเมืองหน้าศึก ต่อผู้มีสติปัญญากล้าหาญจึงจะรักษาได้ สุมาอี้ได้ฟังดังนั้นจึงแต่งเรื่องราวขึ้นกราบทูลจะขอรับอาสาไปรักษาเมืองเสเหลียง สุมาอี้ก็ถวายบังคมลาไป
ฝ่ายทหารสืบข่าวรู้ว่าโจผีตายแล้ว โจยอยได้ราชสมบัติ ตั้งให้สุมาอี้มาอยู่รักษาเมืองเสเหลียง ก็รีบเอาเนื้อความมาบอกขงเบ้ง ขงเบ้งแจ้งดังนั้นก็ตกใจจึงว่า สุมาอี้เปนคนมีสติปัญญาหลักแหลมนัก มาตั้งอยู่เมืองเสเหลียง แม้ซ่องสุมทหารได้มากแล้ว เห็นจะยกมาทำอันตรายเมืองเราเปนมั่นคง จำเราจะยกทหารไปตีเมืองฮูโต๋ตัดศึกเสียก่อนจะควร สุมาอี้สิ้นกำลังลงมิได้มีที่อาศรัยก็จะหันมาพึ่งเรา
ม้าเจ๊กจึงว่าแก่ขงเบ้งว่า มหาอุปราชยกกองทัพไปรบกับเบ้งเฮ็กพึ่งกลับมา ทหารทั้งปวงยังอิดโรยอยู่ ซึ่งจะยกไปตีเมืองฮูโต๋เปนทางไกลนั้น เห็นทหารทั้งปวงจะได้รับความลำบากนัก ขอให้งดอยู่ก่อนเถิด ข้าพเจ้าจะคิดกลอุบายให้โจยอยฆ่าสุมาอี้เสียจงได้ ขงเบ้งว่าจึงถามว่าท่านจะทำกลอุบายประการใด
ม้าเจ๊กจึงว่า ซึ่งโจยอยให้สุมาอี้มาอยู่รักษาเมืองเสเหลียงนั้น โจยอยก็แคลงอยู่หาไว้ใจสุมาอี้ไม่ ข้าพเจ้าคิดกลอุบายจะเขียนหนังสือให้ทหารลอบไปปิดไว้ณประตูเมืองลกเอี๋ยงแลหัวเมืองทั้งปวง ว่าสุมาอี้คิดขบถ โจยอยรู้ก็จะฆ่าสุมาอี้เสีย
ขงเบ้งได้ฟังดังนั้นก็เห็นชอบด้วย จึงเขียนหนังสือเปนใจความว่า ตัวเราผู้ชื่อสุมาอี้ซึ่งเปนขุนนางผู้ใหญ่ บอกมาให้ท่านทั้งปวงแจ้ง เดิมพระเจ้าวุยอ๋องคิดจะมอบสมบัติให้โจสิด มีผู้ยุยงว่ากล่าวพระเจ้าโจผีจึงได้สมบัติ บัดนี้พระเจ้าโจผีมอบสมบัติให้โจยอยผู้บุตร โจยอยหนุ่มแก่ความ จะทำการสิ่งใดก็ไม่ปรานีราษฎร เห็นจะรักษาสมบัติไม่ได้ เราเปนผู้ใหญ่จะนิ่งอยู่ให้แผ่นดินจลาจลก็ไม่ควร เราจึงซ่องสุมทหารไว้เปนอันมากจะคิดอ่านกำจัดโจยอยเสีย จะยกโจสิดขึ้นครองสมบัติตามดำริห์พระเจ้าวุยอ๋อง แม้ท่านทั้งปวงยอมสมัคทำการด้วยเรา ก็ให้เร่งชักชวนพร้อมกันคอยถ้าเราอยู่ ถ้าผู้ใดเห็นหนังสือนี้แล้วไม่ทำตามเรา เมื่อสำเร็จราชการแล้วเราจะตัดสีสะเสียให้สิ้นทั้งโคตร ขงเบ้งก็ให้ทหารลอบเอาหนังสือนั้นไปปิดไว้ณประตูเมืองลกเอี๋ยงแลหัวเมืองทั้งปวง
ครั้นเวลาเช้านายประตูเห็นดังนั้น ก็เอาหนังสือส่งเข้าไปถวายพระเจ้าโจยอย ๆ แจ้งในหนังสือก็ตกใจ จึงปรึกษาขุนนางทั้งปวงว่า บัดนี้สุมาอี้เปนขบถ ท่านทั้งปวงจะเห็นประการใด ฮัวหิมจึงทูลว่า เมื่อพระเจ้าวุยอ๋องยังมีพระชนม์อยู่ก็มิได้วางพระทัยสุมาอี้ ตรัสอยู่เนือง ๆ ว่า สุมาอี้คนนี้ถ้าชุบเลี้ยงให้คุมทหารเปนใหญ่ขึ้นเมื่อใด จะเปนขบถคิดร้ายต่อแผ่นดิน ซึ่งสุมาอี้คิดอุบายทำเรื่องราวเข้ากราบทูลพระองค์ ขอไปอยู่รักษาเมืองเสเหลียงนั้น หวังจะซ่องสุมทหารขึ้นเปนกำลังได้แล้ว ก็จะคิดขบถเปนมั่นคง
อองลองได้ฟังดังนั้นจึงทูลว่า สุมาอี้เปนคนมีสติปัญญาเฉลียวฉลาด แล้วก็ชำนาญในการสงครามเคยได้รบพุ่งเปนอันมาก แม้สุมาอี้ตั้งตัวได้แล้วเห็นเราจะทำการขัดสน ขอพระองค์เร่งคิดอ่านยกทหารไปกำจัดเสียแต่กำลังยังอ่อนอยู่ฉนี้จึงจะชอบ
พระเจ้าโจยอยได้ฟังก็เห็นชอบด้วย จึงสั่งให้จัดแจงทหารให้ยกกองทัพไป โจจิ๋นจึงทูลว่า เมื่อพระเจ้าโจผีจะสิ้นพระชนม์นั้น ก็ได้ฝากราชการแผ่นดินแก่สุมาอี้ เห็นสุมาอี้จะไม่อาจคิดขบถต่อพระองค์ ซึ่งเขียนหนังสือปิดไว้ฉนี้ข้าพเจ้าเห็นว่าจะเปนกลของขงเบ้งแลซุนกวนแกล้งทำมา หวังจะให้เราเจ้าข้าคิดแคลงกัน ซึ่งพระองค์จะยกไปนั้นให้ดำริห์ดูจงควรก่อน
พระเจ้าโจยอยจึงตรัสว่า ซึ่งท่านจะห้ามเรามิให้ยกไปจับสุมาอี้นั้น แม้สุมาอี้มีกำลังมากขึ้นเปนขบถจริง ท่านจะคิดอ่านประการใด โจจิ๋นจึงทูลว่า พระองค์ตรัสนี้ก็ควรอยู่ แต่จะยกกองทัพไปบัดนี้ แม้สุมาอี้รู้ตัวเห็นเราจะทำการยาก ขอพระองค์คิดกลอุบายว่าจะไปจัดแจงเมืองเสเหลียงให้สุมาอี้ ๆ สำคัญว่าจริงก็จะออกมาเฝ้าถึงนอกเมือง จะจับเอาตัวก็จะได้โดยง่าย
พระเจ้าโจยอยก็เห็นด้วย จึงสั่งให้โจจิ๋นจัดแจงทหารสิบหมื่น ตั้งกระบวรแห่เสด็จออกจากเมืองฮูโต๋ ว่าจะไปจัดแจงเมืองเสเหลียงให้สุมาอี้ ฝ่ายสุมาอี้แจ้งว่าพระเจ้าโจยอยเสด็จมาถึงแดนเมืองเสเหลียงก็มีความยินดี พาทหารห้าหมื่นออกมารับเสด็จ ขุนนางทั้งปวงจึงกราบทูลพระเจ้าโจยอยว่า เห็นสุมาอี้เปนขบถแน่แล้วจึงยกทหารออกมาเปนอันมากฉนี้ พระเจ้าโจยอยได้ฟังดังนั้นก็ยิ่งแคลงพระทัย จึงให้โจหิวคุมทหารเปนกองหน้ายกไปก่อน
ฝ่ายสุมาอี้เห็นโจหิวยกมา สำคัญว่าพระเจ้าโจยอยก็ตรงเข้าไปหวังจะรับเสด็จ โจหิวจึงร้องว่าแก่สุมาอี้ว่า ท่านเปนขุนนางสัตย์ซื่อมาแต่ก่อน พระเจ้าโจผีก็ได้ฝากราชการแผ่นดินแก่ท่าน เหตุไฉนท่านจึงคิดขบถต่อพระเจ้าโจยอย สุมาอี้ได้ฟังดังนั้นก็ตกใจจึงว่า ข้าพเจ้าตั้งใจทำราชการสนองพระคุณเจ้าโดยสุจริตเหตุใดท่านจึงว่าฉนี้ โจหิวก็เล่าเนื้อความซึ่งราษฎรเอาหนังสือเข้ากราบทูลพระเจ้าโจยอยนั้นให้ฟังทุกประการ
สุมาอี้จึงว่า ถ้ากระนั้นข้าพเจ้าจะไปเฝ้าพระเจ้าโจยอยให้เห็นความจริงจงได้ สุมาอี้ก็ให้ทหารซึ่งมาด้วยอยู่แต่ไกล แล้วลงจากม้าเดิรเข้าไปถึงหน้ารถพระเจ้าโจยอย สุมาอี้ถวายบังคมแล้วร้องไห้ทูลว่า เมื่อพระเจ้าโจผียังมีพระชนม์อยู่ ก็เห็นว่าข้าพเจ้าเปนคนสัตย์ซื่อต่อแผ่นดิน จึงฝากราชการทั้งปวง ข้าพเจ้าก็ตั้งใจทำราชการทำนุบำรุงพระองค์มิได้คิดประทุษฐร้ายสิ่งใด ซึ่งเปนเหตุทั้งนี้ข้าพเจ้าเห็นว่าเปนกลอุบายของขงเบ้งกับซุนกวน ข้าพเจ้าจะขออาสาไปตีเอาเมืองเสฉวนแลเมืองกังตั๋งถวายให้เห็นความสัตย์จงได้
ฮัวหิมได้ฟังดังนั้นจึงทูลว่า ซึ่งสุมาอี้ทูลอาสาฉนี้หวังจะตั้งตัวให้มีกำลังมากขึ้น ขอพระองค์อย่าไว้พระทัย ให้คืนเอาเครื่องสำหรับยศแลตราตั้งถอดสุมาอี้เสียจากที่ขุนนาง พระเจ้าโจยอยก็เห็นด้วย จึงถอดสุมาอี้เสียเปนไพร่ให้ไปทำมาหากินอยู่ณบ้านเก่า แล้วตั้งให้โจหิวคุมทหารอยู่รักษาเมืองเสเหลียง พระเจ้าโจยอยก็ยกทหารกลับไปเมืองฮูโต๋
ฝ่ายขงเบ้งครั้นแจ้งดังนั้นก็มีความยินดีนัก จึงว่าบัดนี้โจยอยแพ้กลเราแล้ว เราจะไปตีเอาเมืองลกเอี๋ยงให้จงได้ ครั้นเวลาเช้าขุนนางเฝ้าพร้อมกัน ขงเบ้งจึงทำเรื่องราวกราบทูลพระเจ้าเล่าเสี้ยนเปนใจความว่า ข้าพเจ้าขงเบ้งขอทูลให้ทราบ ด้วยพระเจ้าเล่าปี่ทำการปราบแผ่นดินยังไม่ราบคาบยังเปนสามก๊กอยู่ก็สวรรคตเสียแล้ว อันเมืองเสฉวนนี้ก็เปนเมืองน้อย จะตั้งมั่นเปนเมืองหลวงนั้นไม่ได้ ขอพระองค์เร่งดำริห์อย่านอนพระทัย บัดนี้ขุนนางทั้งปวงซึ่งมีสติปัญญา แลทหารซึ่งมีฝีมือก็ตั้งใจสนองพระคุณโดยสุจริตอยู่สิ้น กุยฮิวจี๋หนึ่ง บิฮุยหนึ่ง ตันอุ๋นหนึ่ง สามคนนี้เปนขุนนางผู้ใหญ่ เอียทงหนึ่ง ตันจิ๋นหนึ่ง เจียวอ้วนหนึ่ง สามคนนี้เปนนายทหารเอก มีฝีมือเข้มแขงรู้การสงครามเคยทำศึกได้ชัยชนะมาเปนอันมาก คนเหล่านี้พระเจ้าเล่าปี่ก็ไว้พระทัยนับถือมาแต่ก่อน ควรที่พระองค์จะปรึกษาหารือกิจราชการด้วย ตัวข้าพเจ้านี้ก็เปนคนเข็ญใจอยู่ณเมืองลำเอี๋ยงก่อน พระเจ้าเล่าปี่มีความอุตส่าห์เสด็จออกไปหาถึงสามครั้ง รับข้าพเจ้ามาช่วยทำราชการ ถึงจะผิดชอบประการใดพระเจ้าเล่าปี่ก็เมตตามิได้เอาโทษ บัดนี้ข้าพเจ้าคิดถึงคุณพระเจ้าเล่าปี่ซึ่งสั่งไว้ ว่าให้ช่วยทำนุบำรุงแผ่นดินให้เปนสุข ข้าพเจ้าจะขออาสาไปตีเมืองลกเอี๋ยง เชิญพระองค์ขึ้นครองราชสมบัติให้เปนใหญ่แต่ผู้เดียว พระองค์อยู่ภายหลังจะมีราชการสิ่งใดก็ให้ปรึกษากับขุนนางทั้งปวงซึ่งมีสติปัญญา ตามเยี่ยงอย่างพระเจ้าเล่าปี่นั้นเถิด
พระเจ้าเล่าเสี้ยนได้ฟังดังนั้นจึงตรัสแก่ขงเบ้งว่า ท่านไปทำศึกกับเบ้งเฮ็กพึ่งกลับมายังไม่ทันหายเหนื่อย ให้ท่านหยุดพักบำรุงทแกล้วทหารให้บริบูรณ์ก่อนเถิด ขงเบ้งจึงทูลว่า อันเมืองลกเอี๋ยงนี้ข้าพเจ้าจะยกไปตีนานอยู่แล้ว แต่เบ้งเฮ็กเปนศัตรูกระหนาบหลังจึงมิได้ยกไป บัดนี้เบ้งเฮ็กก็อ่อนน้อมอยู่ในอำนาจเราแล้ว จำเราจะยกไปตีเอาเมืองฮูโต๋ให้ได้จึงจะควร
เจาจิ๋วขุนนางผู้ใหญ่ได้ฟังดังนั้นจึงว่าแก่ขงเบ้งว่า เพลาคืนนี้ข้าพเจ้าพิเคราะห์ดูฤกษ์บน เห็นดาวประจำเมืองฝ่ายเหนือมีรัศมีบริบูรณ์อยู่ มหาอุปราชก็มีสติปัญญาหลักแหลมรู้การทั้งปวง ซึ่งจะยกไปตีเมืองฮูโต๋นั้นเกลือกจะป่วยการเสียเปล่า
ขงเบ้งจึงว่า อันจะถือเอาฤกษ์บนเปนประมาณนั้นไม่ได้ พิเคราะห์เอาการในเมืองลกเอี๋ยงนั้นเปนประมาณ ถึงมาทว่าดาวประจำเมืองจะเปนอันตรายก็ดี ถ้าไม่มีข้าศึกทำอันตรายแล้วเมืองนั้นก็บริบูรณ์อยู่ บัดนี้เราจะยกกองทัพไปตั้งอยู่ณเมืองฮันต๋งฟังข่าวราชการเมืองลกเอี๋ยง เห็นได้ทีแล้วเราจะยกเข้าตีเอาให้จงได้
เจาจิ๋วก็ห้ามปรามเปนหลายครั้ง ขงเบ้งก็มิได้ฟัง จึงสั่งให้ กุยฮิวจี๋ บิฮุย ตันอุ๋น เฮียงทง ตันจีน เจียวอ้วน เตียวฮี เตาเขง โตบี เอียวฮอง เบงก๋อง ไลบิน อินเบด ลิจวน ฮุยสี เจาจิ๋ว กับขุนนางผู้ใหญ่ร้อยเศษ คุมทหารอยู่รักษาเมืองเสฉวน แล้วขงเบ้งก็ถวายบังคมลามาที่อยู่ จึงจัดแจงนายทหารสามสิบคน อุยเอี๋ยน เตียวเอ๊ก อองเป๋ง ลิอิ๋น ลิหงี ม้าต้าย เลียวฮัว ม้าตง เตียวหงี เล่าตำ เปงจี๋ ม้าเจ๊ก อ้วนหลิม งออี้ โกเสียง งอปัน เอียวหงี เล่าเป๋า เคาอิ้น เตงหำ เล่าปิ้น กัวหยง ออจี้ เงี้ยมอ้าน เหียนสิบ ตอหงี ตอกี๋ เซงฮู ฮวนกี๋ อวนเกี๋ยน ตังควด กวนหิน เตียวเปา จะยกไปตีเมืองฮูโต๋ แล้วให้ลิเหยียมอยู่รักษาค่ายปากด่านเมืองกังตั๋ง ขณะเมื่อขงเบ้งจัดแจงจะยกไปนั้นเปนเทศกาลเดือนห้า พระเจ้าเล่าเสี้ยนเสวยราชย์ได้ห้าปี (พ.ศ. ๗๗๐)
ฝ่ายจูล่งครั้นรู้ว่าขงเบ้งจะยกไปตีเมืองฮูโต๋ จึงมาหาขงเบ้งแล้วว่า ตัวข้าพเจ้านี้แก่ก็แต่อายุแลความคิด อันกำลังฝีมือจะรบพุ่งยังกล้าหาญอยู่
ขงเบ้งได้ฟังดังนั้นจึงว่า เราไปปราบเบ้งเฮ็กครั้งนี้ ม้าเฉียวตายเราคิดเสียดายนักเหมือนแขนหักข้างหนึ่ง ตัวท่านก็สูงอายุอยู่แล้วเกลือกจะไปพลาดพลั้งในขณะรบจะเสียเกียรติยศในเมืองเสฉวนไป
จูล่งจึงว่า ข้าพเจ้าทำศึกแต่หนุ่มจนอายุเพียงนี้ ก็ยังไม่เพลี่ยงพลํ้าเสียทีให้ข้าศึกดูหมิ่นได้ เกิดมาเปนชาติทหารแล้วถึงจะตายก็ไม่เสียดายแก่ชีวิต จะให้ปรากฎชื่อไปภายหน้า ขอคุมทหารเปนทัพหน้าไปด้วยท่าน ขงเบ้งก็ห้ามถึงสามครั้ง จูล่งก็มิฟังจะขอไปด้วยให้จงได้ ขงเบ้งจึงว่า ท่านจะไปด้วยก็ตามเถิด เราจะให้เตงจี๋ไปด้วยจะได้ปรึกษาหารือกัน แล้วขงเบ้งก็มอบทหารเอกสิบคน ทหารเลวห้าพัน ให้จูล่ง ๆ ก็มีความยินดีลาขงเบ้งคุมทหารเปนกองหน้ายกล่วงไปก่อน
ขงเบ้งก็เข้ามาทูลลาพระเจ้าเล่าเสี้ยน ยกทหารออกจากเมือง ขุนนางผู้ใหญ่ทั้งปวงก็ตามออกไปส่งถึงนอกเมืองทางไกลถึงห้าสิบเส้น ขงเบ้งก็ให้ทหารยกธงทิวตั้งแห่เปนกระบวรทัพไปถึงเมืองฮันต๋ง นายด่านเมืองฮูโต๋แจ้งดังนั้น ก็รีบเอาเนื้อความขึ้นไปกราบทูลพระเจ้าโจยอย ว่าขงเบ้งยกทหารประมาณสามสิบหมื่นมาตั้งอยู่เมืองฮันต๋ง บัดนี้ให้จูล่งกับเตงจี๋คุมทหารเปนกองหน้ายกล่วงแดนเข้ามาแล้ว
พระเจ้าโจยอยได้ฟังดังนั้นก็ตกใจ จึงปรึกษาขุนนางทั้งปวงว่า ศึกครั้งนี้ใหญ่หลวงนัก ท่านจะเห็นผู้ใดที่จะออกทำการสู้รบกับทหารเมืองเสฉวนได้ แฮหัวหลิมบุตรแฮหันตุ้นได้ฟังดังนั้นคิดแค้นซึ่งฮองตงลวงฆ่าแฮหัวเอี๋ยนผู้อาว์เสีย จึงกัดฟันแล้วทูลว่า อาว์ข้าพเจ้าตายยังมิได้แก้แค้นอ้ายพวกเสฉวน ข้าพเจ้าจะขออาสาคุมทหารเมืองเสเหลียงซึ่งมีฝีมือ ยกออกไปรบกับทหารเมืองเสฉวนเอาชัยชนะให้ได้
แฮหัวหลิมคนนี้สติปัญญาน้อย แต่โจโฉโจยอยนับถือว่าเปนเชื้อสายซื่อสัตย์อยู่ ครั้นแฮหัวหลิมรับอาสาก็มีความยินดี จึงเกณฑ์ทหารเมืองเสเหลียงซึ่งมีฝีมือยี่สิบหมื่นให้ออกไปทำศึกกับขงเบ้ง อองลองจึงทูลว่า ซึ่งจะให้แฮหัวหลิมเปนแม่ทัพไปนั้นข้าพเจ้าไม่เห็นด้วย แฮหัวหลิมเปนคนโมโหมาก แล้วยังไม่เคยทำการศึก ขงเบ้งก็มีสติปัญญาหลักแหลม จะทำการสิ่งใดประกอบด้วยกลอุบายต่าง ๆ เห็นแฮหัวหลิมจะสู้ขงเบ้งมิได้
แฮหัวหลิมได้ฟังดังนั้นก็โกรธ ตวาดเอาอองลองว่า เหตุใดท่านจึงมาเจรจาดูหมิ่นเราฉนี้ ซึ่งท่านนับถือว่าขงเบ้งมีสติปัญญาก็จริงอยู่ อันฝีมือจะรบพุ่งหารู้ถึงเราไม่ เราจะออกไปสู้กับขงเบ้งเอาชัยชนะให้จงได้ แม้ไม่สมคำเราว่าเราไม่กลับมาเฝ้าพระเจ้าโจยอยให้เห็นหน้าสืบไปเลย แฮหัวหลิมก็ลาพระเจ้าโจยอยยกทหารยี่สิบหมื่นไปตั้งอยู่เมืองเตียงอั๋น
ฝ่ายขงเบ้งยกออกจากเมืองฮันต๋ง มาถึงเมืองไกเอี๋ยงที่ฝังศพม้าเฉียว ขงเบ้งม้าต้ายก็แต่งเครื่องเส้นเข้าไปคำนับศพตามธรรมเนียม พอทหารเข้ามาบอกว่า บัดนี้โจยอยให้แฮหัวหลิมคุมทหารมาตั้งคอยรับกองทัพท่านอยู่ณเมืองเตียงอั๋น อุยเอี๋ยนได้ฟังดังนั้นจึงว่าแก่ขงเบ้งว่า แฮหัวหลิมมีฝีมือกล้าหาญก็จริง แต่อ่อนความคิดหาเคยทำการใหญ่ไม่ ข้าพเจ้าจะคิดกลอุบายขอทหารห้าพัน ยกโอบไปตั้งอยู่ณตำบลคอนจูงฝ่ายทิศตวันออก สกัดทางเมืองเตียงอั๋นจะไปเมืองลกเอี๋ยง แฮหัวหลิมรู้ก็จะยกทหารออกรบกับข้าพเจ้า ท่านจึงยกทหารกระหนาบหลังเข้าตีเอาเมืองเตียงอั๋น แฮหัวหลิมเหลือกำลังก็จะทิ้งเมืองเสียหนีไปเมืองลกเอี๋ยง เราจึงยกติดตามเข้าไปตีเอาเมืองลกเอี๋ยงก็จะได้โดยง่าย
ขงเบ้งได้ฟังดังนั้นจึงหัวเราะแล้วว่า ความคิดท่านนี้จะหมายเอาชัยฝ่ายเดียวนั้นไม่ได้ ท่านอย่าเพ่อดูหมิ่นทหารเมืองลกเอี๋ยงก่อน ซึ่งท่านจะยกทหารห้าพันเข้าไปตั้งอยู่หว่างกลางนั้น เกลือกทหารเมืองลกเอี๋ยงรู้ยกมาตีกระหนาบล้อมท่านเข้าไว้จะมิเสียทีเสียหรือ เราจะทำการใหญ่เอาฤกษ์อยู่ ซึ่งให้เสียทีแก่ข้าศึกนั้นไม่ชอบ
อุยเอี๋ยนจึงว่า แม้มหาอุปราชไม่ฟังข้าพเจ้าจะยกทหารตีประจันหน้าเข้าไป แฮหัวหลิมก็จะออกรบต้านทานเปนสามารถ ถึงเราจะได้เมืองลกเอี๋ยงก็เห็นจะช้า ทแกล้วทหารทั้งปวงก็จะได้ความลำบากนัก ขงเบ้งจึงว่า ข้อนั้นท่านอย่าวิตกเลย เราจะยกทหารประชันหน้าเข้าไปเอาชัยชนะให้จงได้ อุยเอี๋ยนก็ขัดใจนิ่งอยู่ ขงเบ้งจึงยกทหารไปบอกจูล่งให้เร่งยกเข้าตีเมืองเตียงอั๋น
ฝ่ายแฮหัวหลิมตั้งอยู่ในเมืองรู้ว่าจูล่งยกใกล้เข้ามาถึงเขาฮองเบงสัน ก็จัดทหารออกรบกับจูล่ง ฮันเต๊กนายทหารเมืองเสเหลียง กับบุตรสี่คนชื่อฮันเอ๋งฮันเอี๋ยวฮันเขงฮันกี๋จึงว่าแก่แฮหัวหลิมว่า ข้าพเจ้ากับบุตรสี่คนจะขออาสาคุมทหารแปดหมื่นเปนทัพหน้าออกรบกับจูล่ง แฮหัวหลิมได้ฟังดังนั้น เห็นว่าฮันเต๊กมีกำลังกล้าหาญก็มีความยินดีให้บำเหน็จรางวัลเปนอันมาก แล้วเกณฑ์ทหารแปดหมื่นให้ฮันเต๊ก ๆ ก็แต่งตัวขี่ม้าถือขวานใหญ่ด้ำยาว พาบุตรยกทหารออกจากเมืองมาถึงเขาฮองเบงสัน พอทัพจูล่งยกมา ฮันเต๊กกับบุตรสี่คนก็ควบม้ารำขวานออกหน้าทหาร แล้วร้องด่าจูล่งว่า อ้ายพวกโจรขบถต่อแผ่นดิน เหตุไฉนมึงไม่รักชีวิต บังอาจล่วงเข้ามาในแดนกู
จูล่งได้ฟังดังนั้นก็โกรธควบม้ารำทวนเข้ารบกับฮันเต๊ก ฮันเอ๋งเห็นดังนั้นก็ควบม้าเข้ารบกับจูล่งแทนบิดาได้สามเพลง จูล่งก็เอาทวนแทงถูกฮันเอ๋งตกม้าตาย ฮันเอี๋ยวเห็นพี่ตายก็โกรธ ควบม้ารำดาบเข้ารบกับจูล่งเปนสามารถ
ฮันเขงเห็นพี่ชายกำลังน้อยกลัวจะเสียทีแก่จูล่ง ก็ชวนฮันกี๋ควบม้ารำดาบเข้าช่วยรบล้อมจูล่งเข้าไว้เปนสามด้าน จูล่งก็เอาทวนแทงถูกฮันกี๋พลัดตกม้า ทหารวิ่งเข้าช่วยประคองเข้าไปในเมืองได้ จูล่งก็ควบม้าไล่ตาม ฮันเขงเอาเกาทัณฑ์ยิงจูล่งถึงสามลูก จูล่งเอาทวนปัดเสียได้ ฮันเขงโกรธก็ควบม้าเข้าไล่ฟันจูล่ง ๆ เอาเกาทัณฑ์ยิงถูกหน้าผากฮันเขงตกม้าตาย
ฮันเอี๋ยวเห็นดังนั้นก็โกรธ ควบม้าตรงเข้าไปเงื้อดาบขึ้นจะฟันจูล่ง ๆ ชิงดาบรวบจับตัวฮันเอี๋ยวได้ส่งให้ทหาร แล้วจูล่งก็ควบม้าเข้าในกองทัพฮันเต๊ก ๆ เห็นดังนั้นก็ตกใจควบม้าหนีเข้าในหมู่ทหารแล้วว่า จูล่งคนนี้เขาลือว่ามีฝีมือเข้มแขงนักก็สมทุกประการ แล้วฮันเต๊กก็ควบม้าพาทหารกลับเข้าเมือง
จูล่งเห็นดังนั้นก็ไล่ไปแต่ผู้เดียว เตงจี๋เห็นได้ทีก็ขับทหารตามจูล่งเข้าไปไล่ฟันทหารฮันเต๊กล้มตายเปนอันมาก ฮันเต๊กเห็นจูล่งไล่มาจะใกล้ทันก็ตกใจ ถอดเกราะทิ้งเสียโดดลงจากม้าวิ่งหนีเข้าเมือง จูล่งเตงจี๋ก็พาทหารกลับมาค่ายเขาฮองเบงสัน เตงจี๋จึงว่าแก่จูล่งว่า ไม่เสียทีท่านเปนชาติทหาร อายุถึงเจ็ดสิบแล้วยังมีฝีมือเข้มแขงหาผู้เสมอมิได้
จูล่งจึงว่า มหาอุปราชดูหมิ่นว่าเราแก่กลัวจะได้ความอัปยศแก่ข้าศึก ตัวเราถึงมาทว่าแก่ฉะนี้แล้ว แม้จะให้สู้กับทหารหนุ่มที่มีวิชาแลฝีมือเราก็ไม่กลัว แล้วจูล่งก็เขียนหนังสือฉบับหนึ่ง ให้ทหารมัดเอาตัวฮันเอี๋ยวไปให้ขงเบ้ง
ฝ่ายฮันเต๊กเข้าไปถึงแฮหัวหลิมก็ร้องไห้ เล่าเนื้อความให้ฟังทุกประการ แฮหัวหลิมได้ฟังดังนั้นก็โกรธ จัดแจงทหารออกจากเมืองถึงเขาฮองเบงสันก็ให้หยุดกองทัพอยู่ จูล่งเห็นดังนั้นก็ขับม้าถือทวนพาทหารพันหนึ่งยกออกจากค่าย
แฮหัวหลิมแต่งตัวใส่หมวกทองถือดาบยาว ออกยืนม้าอยู่หน้าทหาร ครั้นจูล่งยกมาถึง แฮหัวหลิมก็ชักม้าจะออกรบ ฮันเต๊กจึงว่า จูล่งฆ่าบุตรข้าพเจ้าเสีย ข้าพเจ้าจะแก้แค้นก่อน ฮันเต๊กก็ควบม้าออกรบกับจูล่งได้สามเพลง จูล่งเอาทวนแทงถูกฮันเต๊กตกม้าตาย แฮหัวหลิมก็ถอยทหารไปตั้งค่ายอยู่ไกลแปดสิบเส้น จูล่งกับเตงจี๋ก็พาทหารไล่ตามไปฆ่าฟันทหารแฮหัวหลิมล้มตายเปนอันมาก
แฮหัวหลิมครั้นตั้งค่ายมั่นได้แล้ว จึงปรึกษาทหารทั้งปวงว่า จูล่งคนนี้เราได้ยินลือชื่ออยู่ก็นานแล้วแต่ยังไม่รู้จักหน้า บัดนี้เห็นฝีมือเข้มแข็งนักไม่มีผู้ใดจะอาสาต่อสู้ เราจะคิดประการใดจึงจะเอาชัยชนะได้ เทียบูบุตรเทียหยกจึงว่า จูล่งก็ดีแต่ฝีมือหามีความคิดไม่ เวลาพรุ่งนี้ขอให้ท่านเกณฑ์ทหารออกไปซุ่มไว้สองข้างทาง จึงยกทหารออกไปรบกับจูล่งแล้วทำเปนหนีล่อให้ไล่ เราจึงให้ทหารล้อมเข้าจับตัวจูล่งให้ได้
แฮหัวหลิมเห็นด้วยจึงให้ตังฮีกับชีเจ๊ก คุมทหารคนละสามหมื่นยกไปซุ่มอยู่สองข้างทาง ครั้นเวลาเช้าแฮหัวหลิมก็ให้ทหารตีม้าฬ่อโห่ร้องยกไปค่ายจูล่ง ๆ กับเตงจี๋เห็นดังนั้นก็ขึ้นม้ายกทหารออกจากค่าย เตงจี๋เห็นทหารแฮหัวหลิมทำองค์อาจก็คิดสงสัยจึงว่าแก่จูล่งว่า เวลาวานนี้ทหารแฮหัวหลิมเสียทีแก่เราก็ล้มตายเปนอันมาก ยังไม่เกรงฝีมือยกมารบกับเราอีกเล่า เกลือกแฮหัวหลิมจะทำกลอุบายลวงเรา ให้ท่านดำริห์ดูจงควรก่อน
จูล่งจึงว่า แฮหัวหลิมเปนเด็กหนุ่มปากยังไม่หายกลิ่นน้ำนม อันจะคิดเปนกลอุบายเหมือนท่านคิดนั้นไม่เห็นด้วย เวลาวันนี้เราจะเอาชัยชนะจับตัวแฮหัวหลิมให้จงได้ แล้วจูล่งก็ควบม้าเข้ารบแฮหัวหลิม ล่อซุยเห็นดังนั้นก็ควบม้าเข้ารบกับจูล่งได้สามเพลง ล่อซุยทำเปนแพ้ชักม้าหนี จูล่งกับเตงจี๋ก็ควบม้าไล่ตามไป นายทหารเอกแฮหัวหลิมแปดคนเห็นดังนั้น ก็ปล่อยให้แฮหัวหลิมหนีไปก่อน แล้วก็รุมกันเข้าล้อมรบจูล่งกับเตงจี๋ นายทหารแปดคนนั้นชักม้าหนี จูล่งกับเตงจี๋ก็ควบม้าไล่เกินเข้าไป พอได้ยินเสียงทหารตีม้าฬ่อขึ้นทั้งสี่ทิศ เตงจี๋ก็ตกใจกลับหน้าม้าจะหนี
ชีเจ๊กเห็นดังนั้นก็คุมทหารฟันสกัดออกมาทางข้างขวา ตั้งฮีสกัดออกมาทางข้างซ้าย ล้อมจูล่งกับเตงจี๋เข้าไว้เปนสามารถ แล้วกันเอาจูล่งเข้าไปข้างเชิงเขาฝ่ายทิศเหนือ จูล่งเห็นทหารฝ่ายทิศเหนือนั้นเบาบางก็ฟันฝ่าออกไป ทหารก็ล้อมกันขึ้นไปกลางเขา แฮหัวหลิมคุมทหารอยู่บนยอดเขา ก็เอาก้อนศิลาแลท่อนไม้ทิ้งลงมาเปนอันมาก จูล่งไล่ฟันทหารแฮหัวหลิมแต่เช้าจนคํ่าก็ไม่ออกจากที่ล้อมได้ จูล่งเหนื่อยสิ้นกำลังก็ลงจากม้า เข้านั่งหยุดพักแอบเงื้อมศิลาอยู่
ครั้นเห็นเดือนขึ้น ทหารซึ่งล้อมอยู่นั้นก็จุดเพลิงสว่างขึ้นสี่ด้าน เอาเกาทัณฑ์ระดมยิงเข้าไปดังห่าฝนแล้วร้องว่า ให้จูล่งเร่งออกมาหาเรา ๆ จะไว้ชีวิต จูล่งได้ฟังดังนั้นก็โกรธ จับทวนขึ้นม้าออกไล่รบทหารซึ่งล้อมอยู่นั้นทั้งสี่ทิศ ทหารทั้งปวงก็ล้อมกระชั้นเข้าไป จูล่งสิ้นความคิดแหงนขึ้นดูอากาศแล้วถอนใจใหญ่ว่า เราทำศึกมาแต่หนุ่มจนแก่ถึงเพียงนี้ก็ไม่เคยเสียทีแก่ผู้ใด ครั้งนี้เห็นเราจะเปนอันตรายเสียมั่นคง
ขณะนั้นพอขงเบ้งให้เตียวเปาคุมทหารห้าพันยกตามจูล่งมา เตียวเปาเห็นทหารแฮหัวหลิมล้อมจูล่งเข้าไว้ แล้วชีเจ๊กออกสกัดทางอยู่ เตียวเปาขี่ม้าถือทวนยาวสามวาสองศอกของบิดา เข้ารบแทงชีเจ๊กตกม้าตาย แล้วตัดเอาสีสะผูกฅอม้าฟันฝ่าเข้าไปหาจูล่งในที่ล้อมได้ จูล่งเห็นดังนั้นก็มีความยินดี เตียวเปาจึงบอกจูล่งว่า มหาอุปราชเห็นว่าท่านชรากลัวจะเสียทีแก่ข้าศึก จึงให้ข้าพเจ้าคุมทหารห้าพันยกตามท่านมา จูล่งกับเตียวเปาก็คุมทหารพันหนึ่งลงมาจากที่ล้อมทางด้านตวันตก พอเห็นกวนหินควบม้ามือหนึ่งหิ้วสีสะคนฟันฝ่าเข้ามาถึง กวนหินจึงบอกจูล่งว่า มหาอุปราชให้ข้าพเจ้าคุมทหารห้าพันยกมาตามท่าน พบตั้งฮีทหารแฮหัวหลิมสกัดทางอยู่ ข้าพเจ้าจึงตัดเอาสีสะมาบัดนี้ มหาอุปราชก็ยกตามมา
จูล่งได้ฟังดังนั้นจึงว่า ซึ่งหลานทั้งสองมาช่วยนี้ก็ดีแล้ว แม้เราคิดอ่านช่วยกันจับตัวแฮหัวหลิมให้ได้ ก็จะมีความชอบเปนอันมาก เตียวเปากับกวนหินได้ฟังดังนั้นก็เห็นด้วย รีบยกทหารขึ้นไปบนเขาจะจับแฮหัวหลิม จูล่งก็ควบม้าจะมาหาทหาร พอพบเตงจี๋ออกจากที่ล้อมได้คุมทหารตามมา
จูล่งจึงว่าแกเตงจี๋ว่า ตัวเราทำศึกมาแต่ครั้งพระเจ้าเล่าปี่ก็ไม่เคยอัปยศแก่ผู้ใด ควรหรือมาเสียทีแพ้รู้อ้ายแฮหัวหลิมลูกเล็กได้ หากว่าเตียวเปากับกวนหินหลานเรายกมาช่วย เราจึงรอดจากความตาย บัดนี้เตียวเปากับกวนหินเขาก็ยกตามแฮหัวหลิมขึ้นไปแล้ว ตัวเราคนแก่นี้จะลากกายตามไปแก้แค้นให้จงได้ แล้วจูล่งกับเตงจี๋ก็รีบยกทหารตามขึ้นไปในเวลากลางคืนบัญจบทหารเตียวเปากวนหิน แยกกันขึ้นไปเปนสามทางฆ่าฟันทหารแฮหัวหลิมล้มตายเปนอันมาก
แฮหัวหลิมเห็นดังนั้นก็ตกใจ ไม่รู้ที่จะแก้ไขประการใด ก็พาทหารคนสนิธร้อยเศษลงทางหลังเขาหนีไปเมืองลำอั๋น ทหารแฮหัวหลิมก็แตกกระจัดกระจายกันไป ต่างคนต่างหนีเอาตัวรอด กวนหินกับเตียวเปาก็รีบยกทหารตามแฮหัวหลิมไป แฮหัวหลิมเข้าเมืองได้ก็ให้ทหารปิดประตูเมืองขึ้นรักษาหน้าที่เชิงเทินไว้มั่นคง
เตียวเปากับกวนหินก็ยกทหารเข้าล้อมเมืองไว้เปนสองด้าน ครั้นจูล่งกับเตงจี๋ยกมาถึงก็ให้ทหารล้อมเมืองไว้โดยรอบถึงสิบวัน ก็มิเห็นแฮหัวหลิมยกทหารออกมาสู้รบ พอทหารเข้ามาบอกว่า มหาอุปราชเกณฑ์ให้ทหารอยู่รักษาเมืองไก้เอี๋ยง เมืองเอี้ยงเป๋ง เมืองจือเสีย ตัวมหาอุปราชนั้นยกกองทัพมาจะถึงเมืองนี้อยู่แล้ว จูล่งเตงจี๋กวนหินเตียวเปาทั้งสี่คนก็ชวนกันออกมารับขงเบ้งคำนับแล้วจึงบอกว่า ข้าพเจ้ามาตั้งล้อมเมืองนี้ไว้ก็หลายวันแล้ว ครั้นจะยกทหารเข้าโจมตีก็ยังไม่ได้ทีก่อน
ขงเบ้งได้ฟังดังนั้น จึงขึ้นเกวียนน้อยเข้าไปดูเห็นภูมิเมืองนั้นมั่นคง แล้วเห็นทหารขึ้นรักษาหน้าที่เชิงเทินเปนสามารถอยู่ จึงว่าแก่ทหารทั้งปวงว่า เมืองลำอั๋นนี้มั่นคงนักเราจะทำประการใดดี ถ้าจะนิ่งไว้ช้าวันเกลือกโจยอยรู้จะยกทหารอ้อมไปตีเอาเมืองฮันต๋ง เราจะมิเสียการไปหรือ
เตงจี๋จึงว่า แฮหัวหลิมเปนเชื้อสายอยู่กับโจยอย แม้เราจับตัวแฮหัวหลิมกับทหารร้อยหนึ่งได้ โจยอยก็จะสิ้นความคิดท้อน้ำใจลง เห็นการเราจะสำเร็จโดยง่าย ขงเบ้งได้ฟังดังนั้นก็เห็นด้วย จึงคิดกลอุบายกระซิบสั่งทหารสนิธทั้งสองคน ให้ปลอมเปนทหารแฮหัวหลิมถือหนังสือไปถึงม้าจุ้นเจ้าเมืองเทียนซุย กับซุยเหลียงเจ้าเมืองฮันเต๋ง เปนใจความว่าแฮหัวหลิมให้ยกทหารมาช่วย ทหารทั้งสองก็ลาขงเบ้งไป แล้วขงเบ้งจึงเรียกอุยเอี๋ยนกับกวนหินเตียวเปามากระซิบสั่งเปนความลับ ให้ยกทหารตามไป ขงเบ้งอยู่ภายหลัง จึงให้ทหารขนฟืนแลเชื้อเพลิงไปกองไว้ริมกำแพงเมืองเปนอันมาก แล้วเอาเพลิงจุดขึ้นทหารชาวเมืองเห็นดังนั้นก็หัวเราะว่า ขงเบ้งเจ้ากลอุบายสิ้นความคิดแล้ว จึงเอาเพลิงมาย่างกำแพงเมืองเรา
ฝ่ายซุยเหลียงเจ้าเมืองฮันต๋งรู้เนื้อความว่า ขงเบ้งยกกองทัพล้อมแฮหัวหลิมไว้ณะเมืองลำอั๋น จึงปรึกษาทหารทั้งปวงว่า แฮหัวหลิมเปนเชื้อวงศ์พระเจ้าโจยอย เราจะนิ่งอยู่ฉนี้ไม่ชอบ จำจะยกทหารไปช่วยป้องกันเมืองลำอั๋นรับตัวแฮหัวหลิมส่งขึ้นไปเมืองหลวงจึงจะพ้นความผิด พอทหารเข้ามาบอกว่า แฮหัวหลิมให้คนถือหนังสือมาถึงท่าน ซุยเหลียงก็ให้หาเข้ามาทหารคนนั้นส่งหนังสือให้แล้วบอกว่า บัดนี้ขงเบ้งยกกองทัพมาล้อมเมืองลำอั๋นไว้เปนสามารถ แฮหัวหลิมเห็นเหลือกำลังจะสู้รบ จึงให้จุดเพลิงขึ้นในเมืองเปนสำคัญหวังจะให้ท่านรู้เปนหลายวันแล้ว ก็ไม่เห็นท่านยกไปช่วย จึงให้ข้าพเจ้าฟันฝ่าออกมาจากที่ล้อม รีบมาหาท่านกับเจ้าเมืองเทียนซุยให้ยกทหารไปช่วยกระหนาบทัพขงเบ้ง แฮหัวหลิมจะตีต้านหน้าออกมา
ซุยเหลียงได้ฟังดังนั้นสำคัญว่าจริง ก็ให้ทหารนั้นเอาหนังสือรีบไปหาเจ้าเมืองเทียนซุย พอทหารขงเบ้งมาถึงอีกคนหนึ่ง ก็เข้าไปหาซุยเหลียงบอกว่า บัดนี้ม้าจุ้นเจ้าเมืองเทียนซุยยกไปช่วยเมืองลำอั๋นแล้ว ให้ท่านรีบยกไปตามเถิด ซุยเหลียงได้ฟังดังนั้นจึงเกณฑ์ทหารเลวสี่พันให้อยู่รักษาเมือง แล้วจัดแจงทหารซึ่งมีฝีมือยกออกมาจากเมือง แลเห็นแสงเพลิงก็รีบยกทหารไปยังทางสามร้อยเส้นจะถึงเมืองลำอั๋น กวนหินซึ่งขงเบ้งให้ไปสกัดอยู่นั้น ก็ควบม้าขับทหารออกรบเปนสามารถ ซุยเหลียงตกใจจะควบม้าหนี พอเตียวเปายกทหารตีกระหนาบหลังเข้ามา ฆ่าฟันทหารซุยเหลียงแตกกระจัดกระจายล้มตายเปนอันมาก ซุยเหลียงกับทหารคนสนิธร้อยเศษพากันลัดหนีไปเมืองตามทางน้อย
ฝ่ายอุยเอี๋ยนซึ่งขงเบ้งให้ปลอมไปนั้น ยกทหารเข้าตั้งอยู่ในเมืองฮันต๋ง ครั้นเห็นซุยเหลียงแตกมาถึงหน้าเมือง ก็ให้ทหารเอาเกาทัณฑ์ระดมยิงแล้วร้องบอกว่า เราชื่ออุยเอี๋ยนเข้าเมืองได้แล้ว ให้เร่งเข้ามาอ่อนน้อมคำนับเราจะไว้ชีวิต
ซุยเหลียงเห็นดังนั้นก็ตกใจ ควบม้าหนีจะไปเมืองเทียนซุย ก็พบขงเบ้งขึ้นเกวียนน้อยถือพัดขนนกใหญ่ยกทหารสกัดทางออกมา ซุยเหลียงตกใจควบม้าหนี กวนหินเตียวเปาก็คุมทหารออกล้อมรบเปนสามารถ ซุยเหลียงเห็นเหลือกำลังสิ้นความคิด ก็ควบม้ากลับมาทิ้งอาวุธเสียเข้าไปคำนับขงเบ้ง ๆ ก็พาเอาตัวซุยเหลียงมาค่าย แล้วถามว่าเมืองลำอั๋นนี้แต่แฮหัวหลิมยังไม่ยกมาผู้ใดเปนเจ้าเมืองอยู่ก่อน
ซุยเหลียงจึงบอกว่า เจ้าเมืองคนนี้ชื่อเอียวเหลง เปนหลานเอียวฮู กับข้าพเจ้าก็ชอบใจกัน ขงเบ้งจึงว่า เราจะให้ท่านเข้าไปพูดจาคิดอ่านกับเอียวเหลง จับตัวแฮหัวหลิมส่งมาให้เรา เราจะปูนบำเหน็จตั้งให้เปนใหญ่ในเมืองลำอั๋น ซุยเหลียงก็รับคำ ขงเบ้งจึงถอยกองทัพออกไปตั้งค่ายอยู่ไกลเมืองสองร้อยเส้น ซุยเหลียงก็ลาขึ้นม้าเข้าไปร้องเรียกให้เปิดประตูรับ เอียวเหลงเห็นดังนั้นก็มีความยินดีให้ทหารเปิดประตูรับซุยเหลียงเข้ามาคำนับกันแล้ว ซุยเหลียงก็เล่าเนื้อความซึ่งขงเบ้งใช้มานั้นให้เอียวเหลงฟัง
เอียวเหลงจึงว่า พระเจ้าโจยอยมีคุณต่อเราเปนอันมาก ซึ่งจะคิดขบถไปเข้าด้วยข้าศึกนั้นไม่ชอบ เราจะคิดซ้อนกลขงเบ้งเอาชัยชนะให้จงได้ แล้วก็พาซุยเหลียงเข้ามาหาแฮหัวหลิม แจ้งเนื้อความทั้งปวงทุกประการ แฮหัวหลิมจึงว่าถ้ากระนั้นเราจะทำประการใดจึงจะจับตัวขงเบ้งได้ เอียวเหลงจึงว่า ข้าพเจ้าจะให้ทหารเปิดประตูรับ ขงเบ้งสำคัญว่าสมความคิดก็จะยกเข้ามา เราจึงยกทหารออกล้อมรบจับเอาตัวขงเบ้งให้จงได้ แฮหัวหลิมเห็นชอบด้วย ซุยเหลียงก็ลาออกมาหาขงเบ้งณค่ายบอกขงเบ้งว่า ข้าพเจ้าเข้าไปคิดอ่านกับเอียวเหลง ๆ ก็รับว่าจะจับตัวแฮหัวหลิมส่งให้ แต่ทหารน้อยตัวกลัวจะทำการไม่สำเร็จ จึงให้ข้าพเจ้ามาบอกว่า เวลาคํ่าวันนี้จะเปิดประตูเมืองออกรับ ให้ท่านยกทหารเข้าไปเถิดจะช่วยกันจับตัวแฮหัวหลิมให้จงได้
ขงเบ้งได้ฟังดังนั้นจึงแกล้งว่า การทั้งนี้เห็นจะสำเร็จเพราะท่านแล้ว จึงเรียกกวนหินกับเตียวเปามากระซิบสั่งเปนความลับ แล้วจัดทหารซึ่งเข้าเกลี้ยกล่อมร้อยเศษ เอาทหารขงเบ้งเข้าปนไว้บ้าง มอบให้กวนหินเตียวเปา ครั้นเวลาคํ่าขงเบ้งจึงเรียกซุยเหลียงมาสั่งว่าท่านจงพาทหารเหล่านี้เข้าไปก่อน ให้เอียวเหลงคิดอ่านทำการซุ่มทหารเหล่านี้ไว้ เวลาสองยามเราจึงจะยกตามเข้าไป ท่านจงจุดเพลิงขึ้นเปนสำคัญเปิดประตูเมืองรับเราเถิด
ซุยเหลียงได้ฟังดังนั้น ครั้นจะไม่รับก็กลัวขงเบ้งจะจับพิรุธได้ จึงคิดว่าเมื่อถึงกำหนดแล้วเราจะฆ่าทหารเหล่านี้เสียก่อนจึงจะเปิดประตูรับขงเบ้ง ซุยเหลียงก็คำนับลาขงเบ้งไป ขงเบ้งให้กวนหินเตียวเปาแต่งตัวปลอมเปนทหารเมืองฮันต๋งแล้วก็พากันเข้าไป เอียวเหลงยืนอยู่บนเชิงเทินเห็นซุยเหลียงพาทหารเข้ามาก็คิดสงสัย จึงให้ชักสะพานคูเสียแล้วร้องถามว่า ทหารเหล่านั้นมาแต่ไหน ซุยเหลียงร้องตอบว่า เราพาทหารเมืองฮันต๋งมาช่วยท่าน แล้วเอาหนังสือผูกลูกเกาทัณฑ์ยิงเข้าไป เอียวเหลงเห็นหนังสือนั้นเอามาอ่านดูเปนใจความว่า ขงเบ้งให้ทหารปนกับทหารเข้าเกลี้ยกล่อมร้อยหนึ่งเข้ามาช่วยทำการ ขงเบ้งจะยกตามมาต่อภายหลัง ท่านอย่าได้วิตกแพร่งพรายความเสียเลย ข้าพเจ้าเข้าไปถึงแล้วจึงจะแจ้งความคิดให้ฟัง
เอียวเหลงได้แจ้งดังนั้น จึงเอาหนังสือเข้าไปแจ้งแก่แฮหัวหลิม ๆ ดีใจสำคัญว่าขงเบ้งแพ้ความคิด จึงแต่งทหารคนสนิธร้อยเศษพร้อมด้วยเครื่องศัสตราวุธซุ่มไว้ แล้วสั่งเอียวเหลงว่าท่านจงเปิดประตูรับซุยเหลียงเข้ามาเถิด เราจับทหารเหล่านั้นฆ่าเสียแล้วจึงเปิดประตูรับขงเบ้งเข้ามา เอียวเหลงก็รับคำไปเปิดประตูเมืองออกแล้วร้องว่า ถ้าทหารเมืองฮันต๋งก็ให้ยกเข้ามาเถิด กวนหินได้ฟังดังนั้นก็ควบม้านำหน้าซุยเหลียงเข้าไปก่อน เห็นเอียวเหลงยืนม้าคอยอยู่ริมประตูเมือง กวนหินก็เอาดาบฟันเอียวเหลงตกม้าตาย
ซุยเหลียงเห็นดังนั้นก็ตกใจ ควบม้าหนีกลับออกมาถึงสะพานคู เตียวเปาจึงร้องตวาดว่าอ้ายโจร มึงคิดกลอุบายจะลวงมหาอุปราชแล้วจะหนีไปไหนเล่า แล้วเอาทวนแทงถูกซุยเหลียงตกม้าตาย กวนหินเข้าไปได้ในเมืองก็ไล่ทหารชาวเมืองแตกตื่นกันวุ่นวาย เอาเพลิงจุดขึ้นเปนสำคัญ ขงเบ้งก็ยกทหารเข้าเมืองได้ทั้งสี่ด้าน แฮหัวหลิมตกใจไม่รู้ตัวก็ขึ้นม้าหนีออกจากเมืองทางประตูทิศใต้ พบอองเป๋งคุมทหารสกัดทางอยู่ อองเป๋งก็ควบม้าเข้ารบจับตัวแฮหัวหลิมได้ แล้วไล่ฆ่าฟันทหารแฮหัวหลิมล้มตายเปนอันมาก
ฝ่ายขงเบ้งเข้าเมืองได้ก็ให้ป่าวร้องราษฎรชาวเมืองทั้งปวงว่า อย่าตกใจวุ่นวายไปเลยเราจะเลี้ยงให้เปนสุขสืบไป พอเวลาเช้าอองเป๋งเอาตัวแฮหัวหลิมมัดมาให้ขงเบ้ง ๆ ก็เอาตัวแฮหัวหลิมไปขังไว้ในเกวียน เตงจี๋จึงถามขงเบ้งว่า ซุยเหลียงคิดกลอุบายเปนความลับ เหตุใดมหาอุปราชจึงรู้ ขงเบ้งจึงว่า เราแจ้งอยู่ว่าซุยเหลียงหาเปนใจทำราชการด้วยเราโดยสุจริตไม่ เราจึงแกล้งใช้เข้าไปในเมือง หวังจะให้แฮหัวหลิมคิดซ้อนกลเรา ๆ จึงเอาชัยชนะต่อภายหลัง นายทัพนายกองได้ฟังดังนั้นก็คำนับกราบลงแล้วสั่นสีสะ ว่ามหาอุปราชมีสติปัญญาหาผู้เสมอมิได้
ขงเบ้งจึงว่า บัดนี้การในเมืองลำอั๋นเราก็ทำสำเร็จแล้ว แต่ทหารซึ่งเราใช้ให้ถือหนังสือไปเมืองเทียนซุยนั้นยังไม่กลับมา จะเปนประการใดก็มิได้แจ้ง จำเราจะยกกองทัพไปตีเอาเมืองเทียนซุยให้ได้ แล้วจึงให้เล่าต้ายอยู่รักษาเมือง ให้อุยเอี๋ยนคุมทหารเปนกองหน้ายกล่วงไปก่อน ตัวขงเบ้งก็ยกไปภายหลัง
ขณะเมื่อขงเบ้งล้อมเมืองลำอั๋นอยู่นั้น ม้าจุ้นเจ้าเมืองเทียนซุยรู้ จึงหาขุนนางทั้งปวงมาปรึกษาว่า แฮหัวหลิมคนนี้เปนลูกตระกูลมาแต่ก่อน อนึ่งก็เปนบุตรเขยพระเจ้าวุยอ๋องเหมือนต้นไม้ทองใบแก้ว หาเคยทำการใหญ่ไม่ บัดนี้เข้าอยู่ในที่ล้อมขงเบ้งเราจะคิดอ่านประการใด ขุนนางผู้ใหญ่ทั้งปวงจึงว่า แฮหัวหลิมเปนเชื้อสายพระเจ้าโจยอย แม้เสียทีแก่ขงเบ้ง ตัวท่านเปนผู้ใหญ่ก็จะไม่พ้นความผิด ขอให้ท่านยกทหารไปช่วยแก้เอาตัวแฮหัวหลิมส่งไปเมืองหลวงให้ได้จึงจะชอบ ม้าจุ้นได้ฟังดังนั้นก็เห็นชอบด้วย พอทหารซึ่งขงเบ้งใช้ปลอมไปนั้นถึงเข้า คนหนึ่งก็เข้าไปหาม้าจุ้น แจ้งเนื้อความเหมือนบอกซุยเหลียง แล้วเอาหนังสือส่งให้ ครั้นเวลาเช้าทหารขงเบ้งมาถึงเข้าอีกก็เข้าไปบอกม้าจุ้นว่า บัดนี้เจ้าเมืองฮันเต๋งยกไปแล้ว ให้ท่านเร่งยกทหารตามไปเถิด ม้าจุ้นก็จัดทหารจะยกออกจากเมือง
ฝ่ายเกียงอุยซึ่งเปนนายทหารอยู่ในเมืองนั้น มีสติปัญญาหลักแหลม แต่น้อยมาได้เรียนวิชาชำนาญในกลสงคราม แล้วมีกตัญญูต่อบิดามารดา ชาวเมืองทั้งปวงก็ยำเกรงนับถือ ครั้นเห็นม้าจุ้นจะยกทหารไปดังนั้นจึงห้ามว่า ขงเบ้งมีสติปัญญาอยู่ ซึ่งว่าทหารแฮหัวหลิมถือหนังสือมานั้นข้าพเจ้าไม่เห็นด้วย เพราะขงเบ้งล้อมเมืองลำอั๋นไว้เปนสามารถ ทหารคนนี้เล่าแต่ก่อนมาก็มิได้ปรากฎชื่อเสียง แลมาบอกว่าฟันออกจากที่ล้อมถือหนังสือมาได้นั้นไม่เห็นสม ซึ่งทหารมาบอกอีกคนหนึ่งว่าเจ้าเมืองฮันเต๋งยกไปแล้วนั้น ก็ไม่มีสลักสำคัญสิ่งใดมา ข้าพเจ้าเห็นว่าเปนกลของขงเบ้งแกล้งจะลวงให้เรายกไป จึงจะให้ทหารมาซุ่มอยู่คอยชิงเอาเมืองเราภายหลัง
ม้าจุ้นได้ฟังดังนั้นก็เห็นชอบด้วย จึงทอดใจใหญ่ว่า ซึ่งท่านเตือนสติเรานี้ชอบนัก ถ้าหาไม่ก็จะเสียทีแพ้ความคิดขงเบ้ง เกียงอุยจึงหัวเราะว่า ซึ่งขงเบ้งทำกลมาทั้งนี้เห็นจะยกทหารมาซุ่มอยู่เปนมั่นคง ข้าพเจ้าจะขอทหารสามพันยกอ้อมไปตามทางน้อยสกัดต้นทางขงเบ้งไว้ ภายหลังท่านจึงยกทหารออกจากเมือง ทางร้อยห้าสิบเส้นก็ให้ยกกองทัพไปตั้งรออยู่ ถ้าข้าพเจ้าจุดเพลิงขึ้นเปนสำคัญ แล้วเห็นกองทัพใหญ่ยกมาก็ขับทหารล้อมจับตัวขงเบ้งให้จงได้ ม้าจุ้นได้ฟังดังนั้นก็เห็นด้วย จึงเกณฑ์ทหารสามพันให้เกียงอุยยกไป แล้วม้าจุ้นก็ยกออกจากเมืองภายหลัง
ฝ่ายจูล่งซึ่งขงเบ้งให้คุมทหารมาตั้งซุ่มอยู่ริมเชิงเขานอกเมืองเทียนซุย ครั้นรู้ว่าม้าจุ้นยกมาออกจากเมืองก็มีความยินดี ให้ทหารไปบอกเตียวเอ๊กโจอี้ซึ่งยกตามมาภายหลังให้ออกสกัดทางคอยรบม้าจุ้นจับเอาตัวให้จงได้ แล้วจูล่งก็ยกทหารห้าพันเข้าไปถึงเชิงกำแพงเมืองเทียนซุย จึงร้องว่าเราชื่อจูล่งเปนชาวเมืองเสียงสันยกมา เองแพ้กลอุบายเราแล้วเองรู้หรือไม่ ให้เร่งเปิดประตูให้เราโดยดีอย่าให้ทหารทั้งปวงได้ความลำบาก ทหารซึ่งอยู่ในเมืองได้ยินดังนั้นก็หัวเราะว่า ท่านอย่าเจรจาทนงไปเลย ท่านแพ้ความคิดเกียงอุยแล้วยังไม่รู้สึกตัวอีกเล่า
จูล่งได้ฟังดังนั้นก็โกรธ ขับทหารจะให้เข้าหักเอาเมืองเทียนซุย พอเห็นเพลิงโพลงขึ้น ทหารก็โห่ร้องล้อมเข้ามาทั้งสี่ด้าน เกียงอุยก็ขึ้นม้าถือทวนควบตรงเข้ามาร้องประกาศว่า เราชื่อเกียงอุยชาวเมืองเทียนซุย จูล่งเห็นดังนั้นก็ควบม้าเข้ารบกับเกียงอุยได้เก้าเพลง จูล่งเห็นเกียงอุยมีกำลังเข้มแข็ง จึงคิดว่าในเมืองเทียนซุยแต่ก่อนมาก็มิได้สังเกตว่าจะมีทหารเอกฉนี้
ขณะนั้นม้าจุ้นก็ขับทหารล้อมรบเข้ามา จูล่งอิดโรยสิ้นกำลังลงควบม้าฟันฝ่าออกจากที่ล้อม เกียงอุยก็ควบม้าไล่ติดตามไป ถึงทางซึ่งเตียวเอ๊กกับโจอี้ออกสกัดอยู่ เตียวเอ๊กกับโจอี้ก็ควบม้าออกช่วยจูล่ง เกียงอุยเห็นดังนั้นก็ควบม้ากลับมา พอขงเบ้งมาถึง จูล่งจึงเข้าไปหาขงเบ้งแจ้งเนื้อความทั้งปวงทุกประการ
ขงเบ้งได้ฟังดังนั้นก็ตกใจ จึงว่าทหารคนนี้ชื่อใดมีสติปัญญานัก ล่วงรู้ความคิดเราได้ ชาวเมืองลำอั๋นซึ่งเข้าเกลี้ยกล่อมมาด้วยขงเบ้งนั้นจึงบอกว่า คนนี้ชื่อเกียงอุยเปนแซ่เกียง มีปัญญาหลักแหลมรู้การสงครามเปนอันมาก จูล่งจึงว่า เกียงอุยคนนี้ท่วงทีจะรบพุ่งก็ประหลาทกว่าคนทั้งปวง แล้วก็รำเพลงทวนอย่างเกียงอุยให้ขงเบ้งดู ขงเบ้งเห็นดังนั้นจึงว่า เราก็มิได้สำคัญว่าในเมืองเทียนซุยจะมีทหารเอกมีฝีมือเข้มแข็งฉนี้ แล้วขงเบ้งก็ให้ยกกองทัพไปเมืองเทียนซุย
ฝ่ายเกียงอุยกลับมาจึงว่าแก่ม้าจุ้นว่า จูล่งเสียทีแก่เราครั้งนี้เห็นจะบอกเนื้อความแก่ขงเบ้ง ๆ เห็นว่าในเมืองเรามิได้มีทหารก็จะรีบยกลอบมาตีเอา จำเราจะแยกทหารออกซุ่มอยู่นอกเมือง ข้าพเจ้าจะอยู่ทิศตวันออก ให้เลี้ยงเขียนกับอินซงคุมทหารซุ่มอยู่ทิศตวันตก ให้เลี้ยงซีคุมทหารอยู่รักษาเมือง ตัวท่านจงไปตั้งซุ่มอยู่ทิศใต้ ถ้าขงเบ้งยกทหารมาเห็นเพลิงสัญญาข้าพเจ้าแล้วก็ให้ล้อมรบเข้าจับเอาตัวขงเบ้งให้ได้ ม้าจุ้นได้ฟังดังนั้นก็เห็นด้วย จัดแจงพร้อมไว้ตามคำเกียงอุยทุกประการ
ฝ่ายขงเบ้งยกมาถึงเมืองเทียนซุยเปนเวลากลางคืน ก็ขับทหารให้เข้าโจมตี ทหารทั้งปวงแลเข้าไปในเมืองเห็นปักธงเทียวอยู่เปนอันมากก็ไม่อาจหักโหมเข้าไป พอเวลาสองยามก็เห็นเพลิงโพลงขึ้นข้างทิศตวันออก ทหารโห่ร้องล้อมรบเข้ามา ทหารในเมืองก็ตีม้าฬ่อฆ้องกลองรับกันอึ้ออึงขึ้น ขงเบ้งเห็นดังนั้นก็ตกใจ พากวนหินเตียวเปาแลทหารทั้งปวงควบม้าฟันฝ่าออกจากที่ล้อมทางทิศตวันออก เห็นเกียงอุยคุมทหารออกสกัดทางแล้วจุดเพลิงไว้เปนอันมาก ก็ตกใจพาทหารหนีลัดมาค่าย
ขงเบ้งจึงให้หาทหารเมืองฮันเต๋งมาถามว่า เกียงอุยคนนี้มีสติปัญญาหลักแหลมนัก บิดามารดาอยู่ตำบลใด ทำไฉนเราจะได้ตัวมาไว้ด้วย ทหารจึงบอกว่าบิดาเกียงอุยตายแล้ว ยังแต่มารดาอยู่ณเมืองเอ๊กก๋วน ขงเบ้งได้ฟังดังนั้นจึงเรียกอุยเอี๋ยนมาสั่งว่า ท่านจงยกทหารไปตั้งประชิดติดเมืองเอ๊กก๋วนไว้ ถ้าเกียงอุยยกไปก็ให้ทำแพ้ออกตั้งซุ่มอยู่ ปล่อยให้เกียงอุยเข้าไปในเมือง ถ้าเกียงอุยกลับออกจากเมือง ก็ให้ยกทหารเข้าชิงเอาเมืองเอ๊กกวน แล้วแต่งกลให้ทหารปลอมเปนชาวเมืองมาทางเมืองเทียนซุย อุยเอี๋ยนก็ลาขงเบ้งยกทหารไป
ขงเบ้งจึงถามทหารเมืองฮันต๋งว่า ในแดนอันนี้ตำบลใดเปนที่สำคัญบ้าง ทหารจึงบอกว่า เมืองเซียงเท้งมีสเบียงอาหารมั่งคั่งบริบูรณ์ เมืองเทียนซุยก็อาศรัยเมืองนั้นเปนกำลัง แม้มหาอุปราชได้เมืองเซียงเท้งแล้ว เมืองเทียนซุยก็จะขัดสนสเบียงอาหารลง
ขงเบ้งได้ฟังดังนั้นก็ดีใจ จึงให้จูล่งยกไปตีเมืองเซียงเท้ง แล้วก็ถอยเลื่อนออกมาตั้งค่ายมั่นอยู่ไกลเมืองเทียนซุยพันห้าร้อยเส้น ทหารชาวเมืองจึงเข้าไปบอกม้าจุ้นว่า ขงเบ้งถอยทัพเลื่อนออกไป แล้วแยกทหารเปนสามกอง ให้ไปตีเมืองเอ๊กก๋วนกองหนึ่ง เมืองเซียงเท้งกองหนึ่ง เกียงอุยได้ฟังดังนั้นก็ตกใจ จึงว่าแก่ม้าจุ้นว่า บัดนี้ขงเบ้งยกทหารไปตีเมืองเอ๊กก๋วน มารดาข้าพเจ้าอยู่ในนั้นเกลือกจะเปนอันตราย ข้าพเจ้าจะลาท่านขอทหารกองหนึ่งยกไปช่วยป้องกันมารดาณเมืองเอ๊กก๋วน ม้าจุ้นได้ฟังดังนั้นก็เกณฑ์ทหารสามพันให้เกียงอุยยกไปเมืองเอ๊กก๋วน แล้วให้เลี้ยงเขียนคุมทหารสามพันยกไปเมืองเซียงเท้ง
ฝ่ายเกียงอุยยกไปถึงเมืองเอ๊กก๋วน เห็นอุยเอี๋ยนคุมทหารสกัดทางอยู่ อุยเอี๋ยนก็ควบม้าออกรบกับเกียงอุยได้เก้าเพลง อุยเอี๋ยนทำแพ้ควบม้าพาทหารหนี เกียงอุยก็ยกทหารเข้าในเมือง จัดแจงขึ้นรักษาหน้าที่เชิงเทินไว้มั่นคง ฝ่ายเลี้ยงเขียนยกไปถึงเมืองเซียงเท้ง เห็นจูล่งตั้งค่ายประชิดติดเมืองอยู่ จูล่งก็เปิดทางให้เลี้ยงเขียนเข้าตั้งอยู่ในเมือง
ขณะเมื่อจูล่งกับอุยเอี๋ยนยกทหารไปแล้ว ขงเบ้งจึงคิดกลอุบายให้ทหารไปเอาตัวแฮหัวหลิมมาว่าท่านถึงที่ตายแล้ว เราก็รั้งรอไว้ช้านานมิได้ฆ่าเสีย ท่านจะคิดอ่านประการใด แฮหัวหลิมได้ฟังดังนั้นก็ตกใจ คำนับกราบลงกับที่อ้อนวอนขอชีวิต ขงเบ้งจึงว่า เกียงอุยทหารม้าจุ้นซึ่งไปอยู่รักษาเมืองเอ๊กก๋วน บัดนี้ให้หนังสือมาว่าให้เอาท่านเลี้ยงไว้ แล้วเกียงอุยก็สมัคมาอยู่ด้วย ท่านจะอาสาเราไปพาเกียงอุยมาจะได้หรือมิได้
แฮหัวหลิมจึงว่า มหาอุปราชอย่าวิตกเลย ข้าพเจ้าจะไปชวนเกียงอุยมาให้ได้ ขงเบ้งก็จัดแจงเสื้ออย่างดีกับม้าตัวหนึ่งให้แฮหัวหลิมรีบไปเมืองเอ๊กก๋วน แฮหัวหลิมมีความยินดีเห็นว่าพ้นเงื้อมมือขงเบ้งแล้ว ก็รีบควบม้าไปถึงกลางทาง พบทหารซึ่งอุยเอี๋ยนแต่งกลเปนชาวเมืองเอ๊กก๋วนหนีมาประมาณสิบคน ทหารนั้นจึงบอกแฮหัวหลิมว่า เกียงอุยสมัคเข้าด้วยขงเบ้ง รับอุยเอี๋ยนเข้าตั้งอยู่ในเมืองเอ๊กก๋วน อุยเอี๋ยนทำหยาบช้าให้ราษฎรชาวเมืองได้ความเดือดร้อน ข้าพเจ้ากับสมัคพรรคพวกเหล่านี้จึงพากันหนีมาจะไปเมืองเซียงเท้ง
แฮหัวหลิมจึงถามว่า บัดนี้ผู้ใดอยู่รักษาเมืองเทียนซุย ทหารนั้นจึงบอกว่า ม้าจุ้นเจ้าเมืองเก่ายังรักษาอยู่ แฮหัวหลิมได้ฟังดังนั้นก็ควบม้าจะกลับมาเมืองเทียนซุย พอทหารปลอมของอุยเอี๋ยนมาถึงอีกพวกหนึ่งทำอาการดุจหนีมาใหม่ หาบเข้าของอุ้มลูกหญิงจูงลูกชาย ทหารนั้นก็บอกเนื้อความแก่แฮหัวหลิมเหมือนทหารพวกก่อนนั้นทุกประการ
แฮหัวหลิมได้ฟังดังนั้นก็ยิ่งตกใจนัก รีบควบม้ามาถึงเมืองเทียนซุย ทหารในเมืองเห็นแฮหัวหลิมมาก็เปิดประตูรับเชิญเข้าไปในเมือง ม้าจุ้นก็คำนับเชิญแฮหัวหลิมไปที่อยู่ แฮหัวหลิมก็เล่าเนื้อความซึ่งเกียงอุยสมัคเข้าด้วยขงเบ้ง แลเนื้อความซึ่งทหารบอกกลางทางนั้นให้ม้าจุ้นฟังทุกประการ
ม้าจุ้นได้ฟังดังนั้นก็ทอดใจใหญ่ว่า อันเกียงอุยคนนี้แต่ก่อนมาก็สัตย์ซื่อ ไม่เห็นเลยว่าจะเปนขบถคิดเอาใจออกหากฉนี้ เลงซีนายทหารจึงว่าแก่ม้าจุ้นว่า ซึ่งเกียงอุยจะไปเข้าด้วยขงเบ้งโดยจริงนั้นข้าพเจ้าไม่เห็นด้วย ดีร้ายเกียงอุยจะคิดกลอุบายลวงขงเบ้งดอก ม้าจุ้นได้ฟังดังนั้นจึงว่า ท่านว่านี้เราไม่เห็นด้วย เกียงอุยเปนขบถเข้าด้วยขงเบ้งมั่นคงแล้ว จึงรับอุยเอี๋ยนเข้าอยู่ในเมือง จนราษฎรทั้งปวงได้ความเดือดร้อนทิ้งบ้านเรือนเสียเที่ยวหนีเอาตัวรอด
ขณะนั้นพอเวลาพลบคํ่าขงเบ้งยกทหารเข้ามาถึงเชิงกำแพงเมืองเทียนซุย จึงแต่งทหารคนหนึ่งหน้าเหมือนเกียงอุยให้ขี่ม้าเข้าไปร้องว่า ให้เชิญแฮหัวหลิมออกมาหาเราจะสนทนาด้วยสักหน่อย แฮหัวหลิมกับม้าจุ้นขึ้นยืนอยู่บนเชิงเทิน เห็นเกียงอุยควบม้ารำทวนเข้ามาก็ตกใจ เกียงอุยปลอมจึงร้องขึ้นว่า ซึ่งเราเข้าด้วยขงเบ้งนี้ก็เพราะแฮหัวหลิม เหตุไฉนท่านมากลับถ้อยคืนคำดังนี้
แฮหัวหลิมจึงว่า ตัวเปนทหารอยู่ในแผ่นดินมิได้คิดถึงคุณพระเจ้าโจยอย คิดขบถไปเข้าด้วยขงเบ้ง แล้วยังเจรจาเอาร้ายมาใส่เราว่ากลับกลอกอีกเล่า เกียงอุยจึงร้องตอบว่า ท่านเขียนหนังสือไปถึงเราว่าให้มาสมัคเข้าด้วยขงเบ้ง เราสำคัญว่าจริงก็มา มิได้แจ้งว่าท่านจะลวงเราแต่พอเอาตัวรอดพ้นความตายฉนี้ บัดนี้ ขงเบ้งก็ชุบเลี้ยงให้เราเปนขุนนางผู้ใหญ่ แลเรารับอาสามาว่าจะตีเอาเมืองนี้ให้ขงเบ้งจงได้ แล้วเกียงอุยปลอมก็ขับทหารเข้าโจมตี แฮหัวหลิมกับม้าจุ้นก็รบพุ่งต้านทานเปนสามารถ เกียงอุยปลอมนั้นก็ถอยทหารกลับมาหาขงเบ้ง ๆ ก็ยกทหารไปเมืองเอ๊กก๋วน
ฝ่ายเกียงอุยขึ้นยืนอยู่บนเชิงเทิน เห็นขงเบ้งให้ทหารเข็นเกวียนบันทุกสเบียงมาค่ายอุยเอี๋ยนเปนอันมาก ก็คุมทหารสามพันยกออกจากเมืองตรงไปชิงเอาสเบียงขงเบ้ง ทหารซึ่งคุมเกวียนมานั้นก็แกล้งทิ้งเกวียนสเบียงเสียวิ่งหนีไปสิ้น เกียงอุยได้สเบียงอาหารเปนอันมากก็ดีใจ ยกทหารจะกลับเข้าเมืองพบเตียวเอ๊กสกัดทางอยู่ เตียวเอ๊กก็ควบม้าเข้ารบกับเกียงอุยได้เก้าเพลง พออองเป๋งยกหนุนมาถึงก็ขับทหารระดมตีเกียงอุยเปนสามารถ เกียงอุยเห็นเหลือกำลังก็ควบม้าพาทหารหนีไปจะเข้าเมือง
ขณะเมื่อเกียงอุยยกออกจากเมืองนั้น อุยเอี๋ยนเข้าชิงเอาเมืองได้ก็ให้ทหารขึ้นรักษาหน้าที่เชิงเทินไว้เปนมั่นคง เกียงอุยกลับมาเห็นธงสำคัญซึ่งปักอยู่บนเชิงเทินนั้นเปนธงสำหรับทัพขงเบ้งก็ตกใจ ควบม้าพาทหารประมาณสิบม้าตรงไปเมืองเทียนซุย พบเตียวเปาคุมทหารสกัดทางอยู่ เตียวเปาก็ขับทหารเข้ารบเปนสามารถ เกียงอุยเห็นเหลือกำลังก็ทิ้งทหารเสียควบม้าหนีไปเมืองเทียนซุย ก็เรียกทหารในเมืองให้เปิดประตู นายประตูจึงเอาเนื้อความไปบอกม้าจุ้น ๆ แจ้งดังนั้นจึงว่า ซึ่งเกียงอุยมานี้หวังจะลวงให้เราเปิดประตูรับ ก็ให้ทหารเอาเกาทัณฑ์ระดมยิงเกียงอุยเห็นดังนั้นก็ตกใจชักม้ากลับออกมา พอกองทัพขงเบ้งยกมาถึงเกียงอุย ก็ควบม้าหนีไปหาเลี้ยงเขียนณเมืองเซียงเท้ง
เลี้ยงเขียนอยู่บนเชิงเทินเห็นเกียงอุยควบม้ามาถึงก็โกรธ ร้องด่าว่าอ้ายโจร มึงเปนขบถไปเข้าด้วยขงเบ้งแล้วจะกลับมาลวงเอาเมืองกูหรือ แล้วก็สั่งทหารเอาเกาทัณฑ์ระดมยิงลงไป เกียงอุยก็ตกใจร้องไห้ควบม้าหนีไปทางเมืองเตียงอั๋น ถึงป่าชัฏแห่งหนึ่งได้ยินเสียงทหารโห่ร้องอื้ออึงอยู่ กวนหินก็สั่งทหารสกัดทางออกมา เกียงอุยเห็นดังนั้นครั้นจะเข้าสู้รบกับกวนหินกำลังก็อิดโรยนัก จึงชักม้ากลับหนีมา พอเห็นขงเบ้งขี่เกวียนน้อยพาทหารลัดทางออกมาตามเชิงเขาก็หยุดม้าอยู่
ขงเบ้งจึงร้องว่าแก่เกียงอุยว่า ท่านก็สิ้นคิดได้ความลำบากถึงเพียงนี้แล้ว เหตุไฉนจึงไม่มาอ่อนน้อมต่อเรา เกียงอุยได้ฟังดังนั้นจึงคิดว่าตัวเราบัดนี้อยู่ในหว่างศึกเข้าตาจนอยู่แล้ว จะถอยหลังไปกวนหินก็ตั้งสกัดทางอยู่ ครั้นจะเข้าหาขงเบ้งบัดนี้เล่าก็จะสมร้าย ซึ่งคนนินทาว่าเปนขบถต่อเจ้า ตัวกูเปนชาติทหารจะให้ปรากฎชื่อจงได้ แล้วเกียงอุยก็โดดลงจากม้าชักกระบี่ออกจะเชือดคอตาย
ขงเบ้งเห็นดังนั้นก็ตกใจ ลงจากเกวียนวิ่งเข้ายึดกระบี่ไว้แล้วว่า ตัวเรานี้แต่พระเจ้าเล่าปี่ยังไม่ชุบเลี้ยงเปนคนเข็ญใจอยู่นั้น เราก็พอใจคบเพื่อนแสวงหาวิชา ก็มิได้เห็นผู้ใดที่จะมีสติปัญญาหลักแหลมเหมือนท่าน บัดนี้เรามาพบท่านก็มีความยินดีนัก ท่านไปอยู่กับเราเถิดจะได้ช่วยกันคิดอ่านทำนุบำรุงแผ่นดินให้เปนสุขสืบไป อย่าให้เสียทีที่ได้เรียนวิชาไว้
เกียงอุยได้ฟังดังนั้นก็มีความยินดีคำนับกราบลงกับเท้าขงเบ้ง ๆ ก็จูงมือเกียงอุยมาขึ้นบนเกวียนพากันกลับมาค่าย แล้วแต่งโต๊ะเชิญเกียงอุยเสพย์สุรา ขงเบ้งจึงปรึกษาการจะตีเอาเมืองเทียนซุยแลเมืองเซียงเท้งนั้นแก่เกียงอุย ๆ จึงว่า อินเชียงกับเลี้ยงซีซึ่งเปนนายทหารอยู่ในเมืองเทียนซุยเปนเพื่อนชอบใจกันกับข้าพเจ้า ๆ จะทำกลเขียนหนังสือสองฉบับ ผูกลูกเกาทัณฑ์ยิงเข้าไปให้อินเชียงกับเลี้ยงซีเปนไส้ศึกขึ้นในเมือง เราจึงยกทหารเข้าตีกระหนาบรอบนอกก็จะได้เมืองโดยง่าย
ขงเบ้งได้ฟังดังนั้นก็เห็นด้วย เกียงอุยจึงเขียนหนังสือสองฉบับผูกลูกเกาทัณฑ์ควบม้าเข้าไปถึงเชิงกำแพงแล้วยิงเข้าไป ทหารในเมืองได้เห็นหนังสือนั้นก็เอาเข้าไปให้ม้าจุ้น ๆ แจ้งในหนังสือก็คิดสงสัยนัก จึงว่าแก่แฮหัวหลิมว่า อินเชียงเลี้ยงซีกับเกียงอุยเปนคนชอบใจกันมาก่อน บัดนี้อินเชียงกับเลี้ยงซีจะเปนไส้ศึกขึ้น เราจะคิดอ่านประการใด
แฮหัวหลิมจึงว่า เลี้ยงซีกับอินเชียงอยู่ในเงื้อมมือเรา ๆ ให้ทหารไปเรียกลวงเอาตัวฆ่าเสีย ก็จะสิ้นเนื้อความทั้งปวง คนสนิธของอินเชียงรู้ดังนั้น ก็เอาเนื้อความไปบอกแก่อินเชียง ๆ จึงไปหาเลี้ยงซีบอกเนื้อความทั้งปวงแล้วว่า เราจะนิ่งอยู่ฉนี้ก็จะตายเสียเปล่า จำเราจะคิดอ่านออกไปสมัคอยู่ด้วยขงเบ้งจึงจะพ้นอันตราย เลี้ยงซีได้ฟังก็เห็นด้วย ครั้นเวลาคํ่าแฮหัวหลิมให้ทหารมาเชิญเปนหลายครั้ง ว่าจะปรึกษาราชการด้วย เลี้ยงซีอินเชียงก็มิได้ไป แล้วจึงปรึกษากันว่า เราจะไปบัดนี้ม้าจุ้นก็จะฆ่าเสีย จำเราจะคิดอ่านเอาตัวรอด ครั้นเวลาดึกเลี้ยงซีกับอินเชียง ก็พาทหารคนสนิธสิบคนลอบออกไป เปิดประตูรับขงเบ้งเข้ามาในเมือง แฮหัวหลิมกับม้าจุ้นเห็นกองทัพขงเบ้งยกเข้าเมืองได้ก็ตกใจ พาทหารคนสนิธร้อยหนึ่งหนีออกทางประตูตวันตกตรงไปเมืองเกียงเสีย
เลี้ยงซีอินเชียงรับขงเบ้งเข้าตั้งอยู่ในเมืองแล้วก็เกลี้ยกล่อมให้ราษฎรอยู่กินเปนปรกติ ขงเบ้งจึงปรึกษาทหารทั้งปวงว่า ทำไฉนเราจะได้เมืองเซียงเท้ง เลี้ยงซีจึงว่าเลี้ยงเขียนซึ่งไปอยู่รักษาเมืองนั้นเปนน้องข้าพเจ้า ๆ จะขออาสาไปชักชวนเลี้ยงเขียนให้สมัคเอาเมืองมาขึ้นแก่ท่าน ขงเบ้งได้ฟังก็ดีใจ เลี้ยงซีก็ลาขงเบ้งไปถึงเมืองเซียงเท้ง ก็เข้าไปหาเลี้ยงเขียนพูดจาเกลี้ยกล่อมเปนอันมาก เลี้ยงเขียนก็ยอมสมัคพากันมาหาขงเบ้ง ๆ ก็ให้บำเหน็จรางวัลแก่เลี้ยงซีเลี้ยงเขียนแลอินเชียงเปนอันมาก ตั้งให้เลี้ยงซีเปนเจ้าเมืองเทียนซุย ให้เลี้ยงเขียนเปนเจ้าเมืองเซียงเท้ง ให้อินเชียงเปนเจ้าเมืองเอ๊กก๋วน
ทหารทั้งปวงจึงถามขงเบ้งว่า มหาอุปราชปล่อยแฮหัวหลิมเสียด้วยเหตุสิ่งใด ขงเบ้งจึงว่าเราปล่อยแฮหัวหลิมเสียนั้น เหมือนเสียเปดตัวหนึ่ง ได้เกียงอุยมาไว้เหมือนได้หงส์ตัวหนึ่ง แต่บังทองตายแล้วก็ไม่เห็นผู้ใดที่จะมีสติปัญญาเหมือนเกียงอุยฉนี้ ทหารทั้งปวงได้ฟังดังนั้น ก็คำนับกราบลงสรรเสริญขงเบ้ง ว่ามีสติปัญญาหาผู้เสมอมิได้ กิตติศัพท์ก็ฟุ้งเฟื่องต่อกันไป หัวเมืองทั้งปวงก็มาอ่อนน้อมต่อขงเบ้งเปนอันมาก ขงเบ้งก็มีใจกำเริบจัดแจงทหารยกไปถึงเขากิสาน จึงตั้งค่ายอยู่ริมแม่น้ำอุยซุย
ทหารม้าใช้ก็เข้าไปเมืองลกเอี๋ยนบอกให้กราบทูล ขณะนั้นพระเจ้าโจยอยขึ้นครองสมบัติได้กึ่งปี (พ.ศ. ๗๗๐) ถึงเดือนอ้ายเสด็จออกพระที่นั่งแซ่งเตี๋ยนขุนนางผู้ใหญ่จึงทูลว่า แฮหัวหลิมไปทำการครั้งนี้เสียทีแก่ขงเบ้งหนีมาอยู่ณเมืองเกียงเสีย บัดนี้ขงเบ้งก็ยกทัพมาถึงเขากิสาน กองหน้าล่วงเข้ามาตั้งค่ายอยู่ริมแม่น้ำอุยซุยฟากตวันตก จำเราจะยกทหารออกไปต้านทานแต่ไกลจึงจะได้
พระเจ้าโจยอยได้ฟังดังนั้นก็ตกใจ จึงถามขุนนางทั้งปวงว่า ผู้ใดจะอาสาออกไปทำการเอาชัยชนะขงเบ้งได้บ้าง อองลองจึงทูลว่า อันขุนนางผู้ใหญ่ซึ่งมีฝีมือเคยทำศึกแต่ครั้งพระเจ้าวุยอ๋องนั้น จะเข้มแข็งอยู่แต่โจจิ๋นผู้เดียว ขอพระองค์ให้โจจิ๋นเปนแม่ทัพยกออกไปรบ เห็นขงเบ้งจะถอยทัพไปเปนมั่นคง พระเจ้าโจยอยก็เห็นด้วย จึงให้หาโจจิ๋นเข้ามาแล้วตรัสว่า เมื่อพระเจ้าโจผีจะสิ้นพระชนม์นั้น ก็ไว้พระทัยฝากการแผ่นดินแก่ท่าน บัดนี้ขงเบ้งล่วงเข้ามาในแดนเรา ท่านลืมรับสั่งพระเจ้าโจผีแล้วหรือจึงนิ่งดูอยู่ได้
โจจิ๋นจึงทูลว่า ข้าพเจ้าก็คิดถึงพระคุณพระเจ้าโจผี ตั้งใจจะทำราชการกว่าจะสิ้นชีวิต แต่ข้าพเจ้ามาคิดเห็นว่า ตัวเปนคนสติปัญญาน้อยเห็นจะทำการไม่ตลอด อองลองจึงว่าแก่โจจิ๋นว่า ท่านเปนคนผู้ใหญ่เคยทำราชการมาแต่ครั้งพระเจ้าวุยอ๋อง ซึ่งเจรจาถ่อมตัวเปนเชิงอยู่ฉนี้ไม่ชอบ เราช่วยกันทำการอาสาแผ่นดินเถิด ตัวข้าพเจ้าคนแก่นี้อายุเจ็ดสิบหกปีแล้วก็จะยอมไปกับท่าน
โจจิ๋นได้ฟังดังนั้นจึงทูลพระเจ้าโจยอยว่า ซึ่งข้าพเจ้าทูลทั้งนี้เพราะคิดเจียมตัว ใช่จะบิดพลิ้วนั้นหามิได้ เมื่อไม่มีผู้ใดแล้วข้าพเจ้าก็จะอาสาสนองพระคุณกว่าจะสิ้นชีวิต แต่จะขอกุยห้วยเปนปลัดทัพไปด้วย พระเจ้าโจยอยก็มีความยินดี จึงตั้งให้โจจิ๋นเปนแม่ทัพ ให้กุยห้วยเปนปลัดทัพ ให้อองลองเปนที่ปรึกษา ให้คุมทหารยี่สิบหมื่น โจจิ๋นจึงให้โจจุ้นเปนแม่กองหน้า ให้จูจ้านเปนปลัด ครั้นวันดีได้ฤกษ์ก็ตั้งกระบวรแห่อย่างทัพกษัตริย์ออกจากเมือง พระเจ้าโจยอยก็เสด็จออกมาส่งถึงนอกเมือง ครั้นยกไปถึงแม่น้ำอุยซุยก็ข้ามฟากไปตั้งอยู่ข้างทิศตะวันตก
โจจิ๋นจึงปรึกษากับอองลองกุยห้วยว่า เราจะทำประการใดจึงจะได้ชัยชนะขงเบ้ง อองลองจึงว่าท่านอย่าวิตกเลย เวลาพรุ่งนี้ท่านจงให้ทหารยกธงเธียวตั้งสง่าออกจากค่าย ข้าพเจ้าจะออกหน้าไปพูดจากับขงเบ้ง ตีแต่ด้วยลมปากให้ขงเบ้งพนมมือเข้าอ่อนน้อมต่อเรา แล้วให้ยกกลับไปเมืองเสฉวน มิให้ไพร่พลได้ความลำบากเลย
โจจิ๋นได้ฟังดังนั้นก็ดีใจ จึงเขียนหนังสือฉบับหนึ่งให้ทหารถือไปให้ขงเบ้งณค่ายเปนใจความว่า เวลาพรุ่งนี้ให้ยกทหารออกจากค่าย จะรบกันแต่เวลาเช้า แล้วก็สั่งทหารทั้งปวงกินอาหารเตรียมตัวไว้แต่เวลาสามยาม พรุ่งนี้จะออกรบกับขงเบ้ง ครั้นเวลาเช้าทหารทั้งสองฝ่ายก็ตีม้าฬ่อฆ้องกลองยกออกจากค่ายตั้งอยู่หน้าเขากิสานพร้อมกัน ทหารขงเบ้งเห็นทหารโจจิ๋นมีกำลังพะลังมั่นคงเข้มขันกว่าทหารแฮหัวหลิมเปนอันมากก็คิดเกรงอยู่ ครั้นทหารทั้งสองฝ่ายประชันหน้ากันเข้า สงบเสียงม้าฬ่อฆ้องกลองแล้ว อองลองก็ขับม้าออกหน้าทหาร ให้โจจิ๋นอยู่ขวากุยห้วยอยู่ซ้าย นายทหารทัพหน้าสองทัพออกแซงอยู่คนละมุมทัพ
อองลองจึงให้ทหารม้าใช้ร้องไปว่า ให้เชิญแม่ทัพออกมานายเราจะพูดด้วยสักหน่อย ขงเบ้งได้ฟังดังนั้นก็ขึ้นเกวียน แต่งตัวอย่างมหาอุปราชให้กวนหินอยู่ขวา เตียวเปาอยู่ซ้าย จูล่งกับนายทหารทั้งปวงกองหลังยกออกหน้าทหาร แลไปเห็นนายทัพยืนม้ากั้นสัปทนเคียงกันอยู่สามม้า ขงเบ้งจึงคิดว่าทหารแก่ซึ่งอยู่กลางนั้น จะเปนที่ปรึกษาผู้ใหญ่สำหรับทัพ ให้เชิญเรามาบัดนี้เห็นจะเกลี้ยกล่อมให้เราอ่อนน้อมต่อเปนมั่นคง แล้วก็เร่งขับเกวียนออกไป ขงเบ้งจึงให้ทหารร้องไปว่านายเราออกมาแล้ว นายท่านจะพูดจาประการใดก็ให้เร่งออกมาเถิด
อองลองได้ฟังดังนั้น ก็ควบม้ามาถึงหน้าเกวียนขงเบ้ง ต่างคนต่างคำนับกันตามธรรมเนียม แล้วอองลองจึงว่าแก่ขงเบ้งว่า ข้าพเจ้าได้ยินกิตติศัพท์เลื่องลือชื่อท่านก็ช้านานอยู่แล้ว เราได้พบกันวันนี้ก็เปนบุญของเรา ฝ่ายตัวท่านเปนคนมีวิชารู้ขนบธรรมเนียมการแผ่นดินอยู่ เหตุใดจึงเข้าเปนพวกอ้ายคนพาลชาติตํ่ายกกองทัพมาฉนี้
ขงเบ้งได้ฟังดังนั้นจึงตอบว่า เหตุใดท่านจึงเจรจาฉนี้ พระเจ้าเล่าปี่เปนเชื้อพระวงศ์พระเจ้าเหี้ยนเต้ สั่งเราไว้ว่าให้กำจัดอ้ายพวกโจรศัตรูราชสมบัติเสียให้ได้ เราจึงยกกองทัพมา อองลองจึงว่า อันประเพณีการแผ่นดิน จะยึดเอาเปนเที่ยงนั้นไม่ได้ ผู้ใดมีวาสนามากได้สมบัติเรียกว่าเปนกษัตริย์ ประการหนึ่งวงศ์พระเจ้าเหี้ยนเต้นี้แผ่นดินก็เปนอันตรายเกิดจลาจลเนือง ๆ มา เมื่อครั้งพระเจ้าเลนเต้ได้สมบัตินั้น ก็เกิดโจรโพกผ้าเหลืองทำจลาจลขึ้น ราษฎรทั้งปวงก็ได้ความเดือดร้อน ครั้งพระเจ้าเหี้ยนเต้ได้ครองราชสมบัติเล่า ตั๋งโต๊ะทำหยาบช้าต่าง ๆ แล้วก็เกิดรบกันกับลิฉุยกุยกีขึ้นกลางเมือง อ้วนสุดหนึ่ง อ้วนเลี้ยวหนึ่ง เล่าเปียวหนึ่ง ลิโป้หนึ่ง ก็เปนขบถตั้งตัวเปนเจ้าแข็งเมืองขึ้นสิ้น ราษฎรทั้งปวงก็ไม่มีความสุข ครั้งนั้นพระเจ้าเหี้ยนเต้เหมือนไข่ตั้งอยู่บนศิลา หากว่าพระเจ้าวุยอ๋องเจ้าเรามีบุญมาก กำจัดศัตรูให้ล่าหนีเสียได้ พระเจ้าเหี้ยนเต้แลราษฎรทั้งปวงจึงได้หลับตานอนเปนสุขมากขึ้น ฝนตกตามเทศกาลฤดู สเบียงอาหารก็บริบูรณ์มิได้ขัดสน
อนึ่งคำโบราณกล่าวไว้ว่า เกิดเปนคนในแผ่นดินให้พิเคราะห์ดูการ ถ้าเห็นผู้ใดมีบุญสมภารมาก ก็ให้เข้านอบนบเปนข้าอยู่ด้วยผู้นั้นจึงจะได้ความสุข แม้นขืนคำโบราณก็จะฉิบหายจนตัวตาย บัดนี้พระเจ้าโจยอยมีรับสั่งให้เราคุมทหารเอกพันหนึ่ง ทหารเลวยี่สิบหมื่น ยกออกมาเหมือนเพลิงไหม้ป่า พิเคราะห์ดูกองทัพท่านเหมือนหิ่งห้อยติดปลายหญ้า ถ้าจะรบพุ่งกันเข้าก็เห็นจะเปนอันตรายยับเยินไปข้างเดียว ตัวท่านเปนคนมีปัญญาหลักแหลม สาระพัดจะรู้ขนบธรรมเนียมการทั้งปวง แม้รู้จักโทษตัวซึ่งคิดผิดไปเข้ากับเล่าปี่นั้นแล้วยอมอ่อนน้อมต่อเราโดยดี เราจะกราบทูลพระเจ้าโจยอยให้ตั้งท่านเปนขุนนางผู้ใหญ่ ก็จะดีกว่าอยู่กับเล่าเสี้ยนอีก ทแกล้วทหารทั้งปวงก็จะได้ความสุขด้วย
ขงเบ้งได้ฟังดังนั้นจึงหัวเราะตอบว่า ตัวท่านก็เปนขุนนางผู้ใหญ่อยู่ในพระเจ้าเหี้ยนเต้ก่อน ควรเจรจาให้เปนธรรมตามขนบธรรมเนียม เหตุใดจึงมาว่าฉนี้ ท่านจงนิ่งฟังเถิด เราจะว่าบ้างสักคำหนึ่ง
เมื่อครั้งพระเจ้าเลนเต้ได้เสวยราชสมบัตินั้น เพราะพวกขันทียุยงต่าง ๆ แผ่นดินจึงเปนจลาจลเกิดโจรโพกผ้าเหลืองขึ้น มาภายหลังตั๋งโต๊ะแลลิฉุยกุยกีคิดกำเริบทำการหยาบช้าต่อแผ่นดิน จนพระเจ้าเหี้ยนเต้ได้ความเดือดร้อน เพราะพระเจ้าเหี้ยนเต้มิได้พิเคราะห์เอาคนชาติตํ่าช้าซึ่งมิได้มีความคิดมาตั้งเปนขุนนาง ตัวท่านนี้เราก็รู้จักอยู่ เดิมเปนลูกตระกูลอยู่บ้านกังไฮ คนทั้งปวงนับถือว่าท่านมีสติปัญญา รู้จักคุณบิดามารดา พระเจ้าเหี้ยนเต้จึงตั้งให้เปนขุนนางผู้ใหญ่ ควรท่านจะทำการสนองคุณพระเจ้าเหี้ยนเต้โดยสุจริต ช่วยกันยกย่องเชื้อพระวงศ์ขึ้นครองสมบัติจึงจะชอบ แลท่านคบคิดเข้าด้วยอ้ายโจรชิงเอาราชสมบัติฉนี้ โทษก็ผิดอยู่เปนอันมาก คนทั้งปวงซึ่งสัตย์ซื่อต่อแผ่นดินก็คิดแค้นท่านนักจะใคร่ฉีกเนื้อกินเสียทั้งเปน ถึงเทพดาในชั้นฟ้าก็จะสังหารท่าน บัดนี้เราพิเคราะห์เห็นว่า บุญแซ่เชื้อพระเจ้าเหี้ยนเต้ยังมากอยู่ พระเจ้าเล่าปี่จึงได้เปนใหญ่ขึ้นในเมืองเสฉวนต่อพระวงศ์กันมา ตัวเรารับสั่งพระเจ้าเล่าเสี้ยนให้ยกกองทัพมาปราบอ้ายโจรราชสมบัติ ตัวท่านเปนคนอกตัญญูเร่งหนีซุกซ่อนไปเอาตัวรอดให้พ้นความตายเถิด อย่ามาฝืนหน้าพูดถึงการแผ่นดินเลย ให้เร่งคิดถึงตัวด้วยแก่ชราถึงเพียงนี้แล้ว จะตายไปดูหน้าวงศ์พระเจ้าเหี้ยนเต้กะไรได้ แล้วขงเบ้งด่าอองลองว่าอ้ายโจรเฒ่า มึงเร่งกลับไปบอกอ้ายพวกขบถให้ยกกองทัพมารบจะได้เห็นฝีมือว่าผู้ใดจะแพ้แลชนะ
อองลองได้ฟังดังนั้นก็คิดแค้นใจร้องขึ้นด้วยเสียงอันดัง ก็พลัดตกลงจากม้าถึงแก่ความตาย ขงเบ้งเห็นดังนั้นจึงเอาพัดชี้หน้าโจจิ๋นแล้วร้องว่า ให้ท่านเร่งจัดแจงทหารไว้ให้พร้อมเถิด พรุ่งนี้เราจึงจะออกรบกัน แล้วขงเบ้งก็กลับเข้าค่าย
โจจิ๋นก็จัดแจงศพอองลองจะส่งขึ้นไปเมืองหลวง กุยห้วยจึงว่าแก่โจจิ๋นว่า ขงเบ้งเห็นว่าเราวุ่นวายอยู่ด้วยการศพอองลอง เวลาคํ่าวันนี้เห็นจะยกทหารมาปล้นเอาค่ายเราเปนมั่นคง ขอให้ท่านแต่งทหารไปซุ่มอยู่ริมทางน้อยหลังเขากิสาน ถ้าเห็นขงเบ้งยกมาแล้วก็ให้เข้าชิงเอาค่ายให้ได้ เราจึงยกทหารออกตั้งซุ่มอยู่นอกค่าย เห็นขงเบ้งจะเสียทีแก่เราเปนมั่นคง
โจจิ๋นได้ฟังดังนั้นก็เห็นด้วย จึงว่าความคิดท่านนี้ต้องน้ำใจเราคิดไว้ทุกประการ จึงให้โจจุ้นกับจูจ้านยกไปตั้งอยู่หลังเขากิสานคอยทำการตามคำกุยห้วยว่า โจจิ๋นก็ให้ทหารอยู่รักษาค่ายประมาณสิบคน ขนเอาเชื้อเพลิงแลฟืนเข้าไว้ในค่ายเปนอันมาก สั่งว่าถ้าขงเบ้งมาถึงก็ให้จุดเพลิงเปนสำคัญ ครั้นเวลาคํ่าโจจิ๋นก็พากุยห้วยยกทหารออกมาซุ่มอยู่นอกค่าย
ฝ่ายขงเบ้งกลับมาค่าย ครั้นเวลาคํ่าจึงเรียกจูล่งกับอุยเอี๋ยนมาสั่งว่า เวลาค่ำวันนี้ท่านจงยกทหารไปปล้นเอาค่ายโจจิ๋นให้ได้ อุยเอี๋ยนจึงว่า โจจิ๋นเปนคนมีสติปัญญาเคยทำศึกอยู่ ซึ่งเราจะดูหมิ่นเห็นว่าโจจิ๋นสารวลอยู่ด้วยการศพอองลองจะยกไปปล้นเอาค่ายนั้น ข้าพเจ้าเห็นว่าโจจิ๋นจะรู้ถึงตระเตรียมไว้พร้อมแล้ว ขงเบ้งจึงหัวเราะว่า เราพอใจให้โจจิ๋นรู้ตัวอีกจึงจะทำการถนัด เราพิเคราะห์ดูในความคิดโจจิ๋นนั้น เห็นจะเกณฑ์ทหารมาตั้งซุ่มอยู่หลังเขากิสานคอยชิงค่ายเราเปนมั่นคง เราจึงให้ท่านทั้งสองยกทหารไปแต่พอให้ทหารโจจิ๋นเห็น แม้ถึงค่ายแล้วก็หยุดทหารตั้งซุ่มอยู่แต่ไกล ถ้าเห็นเราจุดเพลิงสำคัญขึ้นเมื่อใด ท่านจงคุมทหารออกสกัดทางไว้ แม้ทหารโจจิ๋นแตกหนีเราไปก็ให้เปิดทางไล่ฆ่าฟันไปกว่าจะถึงค่าย โจจิ๋นก็จะเสียทีแก่เราเปนมั่นคง
ขงเบ้งให้กวนหินกับเตียวเปาคุมทหารไปตั้งซุ่มอยู่หลังเขากิสานแล้วสั่งว่า ถ้าเห็นโจจิ๋นแตกไปก็ให้ตามรบไปกว่าจะถึงค่าย กวนหินเตียวเปาก็ยกทหารไปทำตามขงเบ้งสั่ง ขงเบ้งจึงให้ม้าต้ายเตียวเอ๊กเตียวหงีอองเป๋งสี่นายคุมทหารออกซุ่มอยู่นอกค่าย สั่งว่าถ้าเห็นเพลิงสำคัญก็ให้ล้อมรบเข้ามา ขงเบ้งก็ให้ทหารขนฟืนแลเชื้อเพลิงเข้าไว้ในค่ายเปนอันมาก แล้วก็พาทหารออกซุ่มอยู่หลังค่าย
ฝ่ายโจจุ้นกับจูจ้านยกไปตั้งซุ่มอยู่หลังเขากิสาน ครั้นเพลาสองยามให้ทหารไปสอดแนมดูทางหน้าเขา รู้ว่าทหารขงเบ้งยกไปตีค่ายโจจิ๋น ก็คิดว่ากุยห้วยมีสติปัญญาหลักแหลมคาดการแม่นหาผู้ใดเสมอมิได้ โจจุ้นกับจูจ้านก็รีบยกทหารมาถึงค่ายขงเบ้ง โจจุ้นจึงฟันค่ายเข้าไปก็เห็นเงียบสงัดอยู่ไม่มีทหารพิทักษ์รักษา คิดสดุ้งใจว่าขงเบ้งทำกล ก็กลับม้าจะถอยออกมา พอเพลิงโพลงขึ้นในค่าย ทหารโจจิ๋นก็แตกตื่นกันวุ่นวาย ทหารสี่นายซึ่งซุ่มอยู่นั้นก็ตีม้าฬ่อยกล้อมเข้ารบพุ่งเปนสามารถ โจจุ้นกับจูจ้านเห็นเหลือกำลังก็พาทหารม้าร้อยหนึ่งควบหนีไปตามทางใหญ่ จูล่งเห็นดังนั้นก็ยกสกัดออกมาริมทาง แล้วร้องว่าอ้ายโจร มึงจะหนีไปไหน โจจุ้นกับจูจ้านก็ตกใจรีบควบม้าฝ่าหนีออกไปจากค่าย อุยเอี๋ยนกับจูล่งก็ยกทหารไล่ตามไป
ฝ่ายทหารในค่ายโจจิ๋นเห็นโจจุ้นกับจูจ้านพาทหารควบม้าตรงเข้ามา สำคัญว่าขงเบ้งยกมาปล้น ก็จุดเพลิงสำคัญขึ้นโจจิ๋นกับกุยห้วยก็ยกทหารกระหนาบรบเข้ามา พอกวนหินเตียวเปายกตามมาถึง เห็นทหารโจจิ๋นหลงฟันกันวุ่นวายอยู่ ก็บัญจบกันเข้ากับอุยเอี๋ยนยกรบเข้าไปเปนสามทาง ฆ่าฟันทหารโจจิ๋นล้มตายแตกกระจัดกระจายกันไปแล้วก็กลับมาหาขงเบ้งณค่าย
ครั้นเพลาเช้าโจจิ๋นกับกุยห้วย ก็ยกทหารกลับเข้าตั้งอยู่ในค่ายดังเก่า จึงปรึกษากันว่า เราทำศึกกับขงเบ้งครั้งนี้ก็สิ้นความคิดอยู่แล้ว เราจะทำประการใดขงเบ้งจึงจะถอยกลับไป กุยห้วยจึงว่า อันการสงครามจะหมายชนะฝ่ายเดียวนั้นไม่ได้ ถึงจะมีฝีมือแลความคิดสักเท่าใดก็จำจะแพ้บ้างชนะบ้าง ท่านอย่าเพ่อเสียใจ ข้าพเจ้าจะให้ขงเบ้งถอยไปจงได้
กุยห้วยจึงว่า เมืองเสเกี๋ยงนอกแดนเราข้างทิศตวันตกนี้ แต่พระเจ้าวุยอ๋องยังมีพระชนม์อยู่ย่อมมีไมตรีต่อกัน เคยไปนบนอบถวายเครื่องบรรณาการ แก่เตียดลิเกียดเจ้าเมืองเสเกี๋ยงทุกปีมิได้ขาด ขอให้ท่านแต่งหนังสือไปถึงเตียดลิเกียดว่า ให้ยกทหารวกหลังมาตีเอาเมืองเสฉวน เมื่อสำเร็จราชการแล้ว เราจะแต่งเครื่องบรรณาการไปแทนคุณให้ถึงขนาด โจจิ๋นได้ฟังก็เห็นด้วย จึงแต่งหนังสือฉบับหนึ่งกับเครื่องบรรณาการให้คนสนิธถือไปให้เตียดลิเกียดณเมืองเสเกี๋ยง
ในเมืองเสเกี๋ยงนั้นมีขุนนางผู้ใหญ่สองคน ขุนนางสำหรับว่าราชการพลเรือนนั้นชื่อแงตั๋น ขุนนางฝ่ายทหารนั้นชื่อออดกิด ครั้นทหารโจจิ๋นไปถึงก็เข้าไปหาแงตั๋น ๆ จึงพาตัวผู้ถือหนังสือแลเครื่องบรรณาการเข้าไปเฝ้าพระเจ้าเตียดลิเกียด ๆ จึงเอาหนังสือนั้นปรึกษาขุนนางผู้ใหญ่ทั้งปวง แงตั๋นจึงทูลว่า แต่ก่อนมาพระเจ้าวุยอ๋องก็เคยมาอ่อนน้อมทำไมตรีกับเราอยู่ บัดนี้โจจิ๋นทำศึกเสียทีแก่ขงเบ้งให้มาขอกองทัพเราไปช่วย ครั้นเราจะนิ่งเสียไม่เอาธุระก็ไม่ชอบ
พระเจ้าเตียดลิเกียดได้ฟังดังนั้นก็เห็นด้วย จึงสั่งแงตั๋นกับออดกิดว่า ท่านจงเกณฑ์ทหารยี่สิบห้าหมื่นยกไปช่วยเถิด ให้เบิกเครื่องศัสตราวุธแจกกันให้ครบตัว กับเกวียนเหล็กสำหรับรบศึกด้วย แงตั๋นกับออดกิดก็ไปจัดแจงทหารแลสเบียงพร้อมตามรับสั่ง แล้วก็ลาพระเจ้าเตียดลิเกียดยกทหารตรงไปด่านเสเป๋ง อันเจ๋งรู้ดังนั้นก็ให้ทหารรีบเอาเนื้อความไปบอกแก่ขงเบ้ง ๆ แจ้งดังนั้นจึงถามทหารทั้งปวงว่า ผู้ใดจะอาสาไปรบกับทหารเมืองเสเกี๋ยงได้บ้าง กวนหินกับเตียวเปาจึงว่า ข้าพเจ้าจะขออาสาไปรบกับกองทัพเมืองเสเกี๋ยงเอง ขงเบ้งจึงว่าเจ้าทั้งสองยังไม่เคยไปทางด่านเสเป๋ง เราจะให้ม้าต้ายไปด้วย ม้าต้ายชำนาญทางนั้นเคยไปมาเนือง ๆ แล้วก็รู้ท่วงทีเมืองเสเกี๋ยง แล้วขงเบ้งก็เกณฑ์ทหารห้าหมื่นมอบให้กวนหินเตียวเปาม้าต้ายยกทหารไปถึงด่านเสเป๋ง
กวนหินจึงพาทหารร้อยคนขึ้นไปบนยอดภูเขา เห็นกองทัพเมืองเสเกี๋ยงยกมาถึง เอาเกวียนเหล็กต่อวงเข้าเปนค่าย แล้วเอาเครื่องอาวุธปักไว้บนเกวียนดูมั่นคงสามารถ กวนหินยืนพิเคราะห์ดูอยู่ช้านานก็ไม่เห็นอุบายที่จะแก้ไขเอาชัยชนะได้ กวนหินก็กลับมาค่ายเล่าเนื้อความทั้งปวงให้เตียวเปากับม้าต้ายฟัง แล้วปรึกษาว่าเราจะคิดประการใดทหารเมืองเสเกี๋ยงจึงจะถอยกลับไป ม้าต้ายจึงว่าเวลาพรุ่งนี้เราจะยกออกไปรบดูฝีมือครั้งหนึ่งก่อน เมื่อได้ท่วงทีแล้วเราจะคิดทำการต่อไป กวนหินก็เห็นชอบด้วย
ครั้นเวลาเช้าก็จัดแจงให้ม้าต้ายเปนปีกซ้าย เตียวเปาเปนปีกขวา ตัวกวนหินเปนกองกลางยกไปค่ายทหารเสเกี๋ยง ออดกิดเห็นดังนั้นก็ให้แยกเกวียนเหล็กออกเปนสองทาง แล้วขึ้นม้าถือฆ้อนเหล็กออกยืนหน้าทหาร กวนหินก็ควบม้าออกหน้าพาทหารสามกองไล่รบเข้าไป ออดกิดก็ล่อให้กวนหินกับทหารไล่ถลำเข้าไปแล้วเอาเกวียนนั้นล้อมเข้าไว้ เตียวเปากับม้าต้ายเห็นดังนั้นก็ควบม้าหนีออกมา กวนหินกับทหารเข้าอยู่ในที่ล้อม ครั้นจะฟันฝ่าออกมาเห็นทหารเสเกี๋ยงเอาเกวียนเหล็กล้อมเข้าไว้มั่นคงเปนสามารถ จึงควบม้าขึ้นไปบนเนินเขาน้อยอันหนึ่งข้างทิศเหนือ พอออดกิดควบม้าถือฆ้อนเหล็กมีธงดำแห่หน้า ทหารติดตามมาเปนอันมาก ออดกิดจึงร้องตวาดกวนหินว่า อ้ายทหารลูกเล็กมึงจะหนีไปไหน
กวนหินเห็นดังนั้นก็ตกใจควบม้าลงจากเนินเขา พอเวลาพลบคํ่าเห็นหนองน้ำอันหนึ่งขวางหน้าอยู่ กวนหินก็ชักม้ากลับมาเข้ารบกับออดกิด กวนหินสู้ออดกิดไม่ได้ก็ควบม้าหนี ออดกิดเอาฆ้อนเหล็กตีถูกหลังม้าล้ม กวนหินพลัดตกลงในหนองน้ำ ออดกิดก็ร้องให้ทหารลงจับตัวกวนหิน ๆ ตกใจ แลขึ้นไปได้ยินเสียงทหารตื่นกันอื้ออึง แล้วเห็นออดกิดตกกระเด็นลงจากหลังม้า กวนหินชักดาบออกจะฟัน ออดกิดก็ลุยน้ำหนีไป กวนหินก็ขึ้นบกเอาม้าของออดกิดขี่ แล้วแลไปเห็นทหารผู้ใหญ่คนหนึ่งไล่ฟันทหารออดกิด จึงคิดว่าผู้ใดมาช่วยชีวิตเรา ครั้งนี้มีคุณต่อเราเปนอันมาก เราจะดูให้รู้จักไว้เมื่อสำเร็จราชการแล้วจะได้แทนคุณเขา แล้วกวนหินก็ควบม้าตามมา จึงเห็นรูปกวนอูหน้าแดงคิ้วขาวห่มเสื้อเขียวใส่เกราะทองขี่ม้าเซ็กเธาว์ มือขวาถือง้าวมือซ้ายลูบหนวดลอยอยู่กลางอากาศ ก็มีความยินดีคำนับลงกับหลังม้า
อสุรกายกวนอูชี้มือไปข้างทิศตวันออกแล้วร้องว่า เจ้าเร่งออกไปทางนี้เถิด บิดาจะพาไปส่งให้ถึงค่าย แล้วรูปกวนอูก็หายไป กวนหินก็รีบควบม้าออกจากที่นั้นมาทางทิศตวันออก พบเตียวเปาคุมทหารมาคอยรับอยู่ เตียวเปาจึงถามกวนหินว่า ท่านพบบิดาหรือไม่ กวนหินจึงถามว่าเหตุใดท่านจึงรู้ เตียวเปาจึงบอกว่า เมื่อข้าหนีออกจากที่ล้อมนั้น ทหารเมืองเสเกี๋ยงติดตามมาเปนอันมาก บิดาท่านมาช่วยให้ทหารเมืองเสเกี๋ยงถอยไป แล้วสั่งข้าพเจ้าให้มาคอยรับท่านอยู่ทางนี้ กวนหินได้ฟังก็มีความยินดีเล่าเนื้อความทั้งปวงให้เตียวเปาฟังแล้วก็พากันมาค่าย จึงปรึกษากันว่า เราจะคิดอ่านทำประการใดทหารเสเกี๋ยงจึงจะถอยกลับไป ม้าต้ายจึงว่า ทหารเสเกี๋ยงมีกำลังมากนัก เราจะเอาชัยชนะโดยลำพังตัวนั้นขัดสน ขอให้ท่านรีบไปบอกมหาอุปราชให้ยกกองทัพมาช่วย ตัวข้าพเจ้าจะคุมทหารอยู่รักษาค่าย
กวนหินกับเตียวเปาได้ฟังก็เห็นด้วย ขึ้นม้ารีบไปหาขงเบ้งณค่ายเขากิสาน บอกเนื้อความทั้งปวงทุกประการ ขงเบ้งได้ฟังดังนั้น จึงให้จูล่งกับอุยเอี๋ยนคุมทหารเปนกองหน้ายกไปก่อน แล้วจัดทหารสามหมื่นพากวนหินเตียวเปาเกียงอุยเตียวเอ๊กยกไปภายหลัง ครั้นถึงค่ายม้าต้าย ขงเบ้งจึงยืนบนยอดเขา แลลงไปดูกระบวรทัพทหารเสเกี๋ยงเห็นเอาเกวียนเหล็กล้อมเข้าเปนค่าย แล้วเกณฑ์ทหารพิทักษ์รักษามั่นคงเปนสามารถ จึงคิดว่ากองทัพเมืองเสเกี๋ยงตั้งกระบวรแต่เพียงนี้ เห็นพอจะทำการเอาชัยชนะได้
ขงเบ้งกลับมาค่ายเรียกม้าต้ายกับเตียวเอ๊กมากระซิบสั่งเปนความลับ ให้ยกทหารตั้งซุ่มอยู่หลังเขา แล้วเกณฑ์ทหารให้ขุดคูไว้หน้าค่ายให้ตีแตะปิดปากคู บนแตะนั้นให้เอาฟางแลดินเกลี่ยทำเปนกลลวงไว้ ขงเบ้งจึงเรียกเกียงอุยมาถามว่า ท่านจะทำกลอุบายสิ่งใดที่จะรบเอาชัยชนะทหารเมืองเสเกี๋ยงได้บ้าง
เกียงอุยได้ฟังดังนั้นก็รู้ความคิดขงเบ้ง จึงตอบว่าทหารเหล่านี้มีฝีมือแลกำลังมากก็จริง แต่สติปัญญาน้อย หารู้ในกลสงครามไม่ แม้เราลวงโดยความคิดแล้วก็จะได้ชัยชนะเปนมั่นคง ขงเบ้งเห็นเกียงอุยรู้ถึงจึงหัวเราะ ว่าการทั้งนี้เราจะเร่งทำให้สำเร็จในฤดูหนาวน้ำค้างลงฉนี้จึงจะได้ แล้วก็ให้กวนหินคุมทหารออกไปซุ่มอยู่นอกค่ายฝ่ายทิศเหนือ ให้เตียวเปาออกซุ่มอยู่ทิศใต้ ในค่ายนั้นให้ปักธงเทียวไว้เปนอันมาก ขณะเมื่อขงเบ้งทำการนั้นเปนเทศกาลเดือนยี่ น้ำค้างลงแลไม่เห็นดินเหมือนที่นาเกลือ
ครั้นเวลาใกล้รุ่งขงเบ้งจึงให้เกียงอุยคุมทหารยกออกจากค่ายตรงไปกองทัพเสเกี๋ยง ออดกิดเห็นดังนั้นก็คุมทหารเกวียนเหล็กยกออกรบ เกียงอุยทำแพ้ควบม้าหนี ออดกิดก็ให้ทหารเกวียนเหล็กไล่ตามไปใกล้หน้าค่ายขงเบ้ง เกียงอุยก็หนีไปตามหลังค่าย ทหารซึ่งไล่ไปนั้นได้ยินเสียงกระจับปี่แลกลองม้าฬ่ออื้ออึงอยู่ในค่าย แล้วเห็นปักธงเทียวไว้เปนอันมาก กลัวว่าขงเบ้งจะทำกลก็ชวนกันมาบอกออดกิด ๆ ได้ฟังดังนั้นก็คิดสงสัยอยู่
แงตั๋นจึงว่าแก่ออดกิดว่า อันการสงครามถ้าทหารมากจะลวงเอาชัยชนะข้าศึก ก็ทำเงียบสงบไว้ดุจมีทหารน้อย ลวงเอาให้ข้าศึกไว้ใจ ถ้าทหารน้อยเห็นจะทำการเอาชัยชนะไม่ได้ ก็ทำสง่าดุจทหารมาก หวังจะให้ข้าศึกคร้ามมิให้ยกเข้าหักโหมทำอันตรายได้ ซึ่งขงเบ้งทำอาการดังนี้ชรอยทหารในค่ายนั้นน้อยจึงทำกลลวงเรา เราจำจะหักเอาค่ายขงเบ้งให้ได้จึงจะชอบ
ออดกิดได้ฟังดังนั้น ก็พากันยกทหารเดิรผ่าเข้าไปในค่ายขงเบ้ง ออดกิดเห็นขงเบ้งถือกระจับปี่ขึ้นเกวียนน้อย พาทหารม้าประมาณสิบคนหนีออกทางหลังค่าย ก็ยกทหารไล่ตามไปถึงซอกเขาหลังค่าย ขงเบ้งก็ชักเกวียนเข้าไปในป่าชัฏ แงตั๋นจึงว่าแก่ออดกิดว่า ซึ่งขงเบ้งทำฉนี้เห็นจะเปนกลแล้ว ถึงกระนั้นเราก็ไม่กลัวจะเอาชัยชนะขงเบ้งให้จงได้ พอเห็นเกียงอุยยกทหารล่อออกมาหน้าค่ายก็โกรธ จึงสั่งให้ทหารเกวียนเหล็กล้อมเข้ามา ออดกิดยกทหารไล่เข้าไป เกียงอุยก็ล่อไปตามคูซึ่งปิดไว้นั้น ออดกิดกับแงตั๋นมิได้สำคัญว่าคู เพราะนํ้าค้างปิดเปนปึกอยู่ ก็เร่งให้ทหารเกวียนเหล็กแลทหารม้าทหารเดิรเท้าล้อมระดมเข้าไปก็ตกลงในคูกลนั้นสิ้น ทหารเกวียนเหล็กซึ่งเหลืออยู่ก็ถอยกลับมาค่าย กวนหินกับเตียวเปาก็รบต้านหน้าไว้ ให้ทหารเอาเกาทัณฑ์ระดมยิง เกียงอุยกับม้าต้ายเตียวเอ๊กก็ยกทหารเปนสามทางรบสกัดหลังเข้ามา ม้าต้ายเห็นแงตั๋นขึ้นจากคูได้ ก็ควบม้าเข้าจับแงตั๋นได้ กวนหินเห็นออดกิดขึ้นจากคูได้ ก็ควบม้าไล่เข้าไปเอาดาบฟันออดกิดฅอขาดตาย แล้วก็ไล่ฆ่าฟันทหารเมืองเสเกี๋ยงล้มตายแตกกระจัดกระจายกันไป ม้าต้ายก็เอาตัวแงตั๋นมัดมาให้ขงเบ้ง ๆ ให้ทหารแก้มัดเสีย แล้วแต่งโต๊ะเชิญให้แงตั๋นเสพย์สุรา พูดจาเกลี้ยกล่อมโดยดีเปนอันมาก ขงเบ้งเห็นว่าแงตั๋นรู้คุณอ่อนน้อมต่อแล้วจึงว่า พระเจ้าเล่าเสี้ยนเชื้อพระเจ้าเหี้ยนเต้ รับสั่งให้เราไปกำจัดอ้ายพวกโจรศัตรูราชสมบัติ ตัวท่านจงกลับไปทูลพระเจ้าเตียดลิเกียดเถิด ว่าอย่าให้ผูกพยาบาทเราเลย จะได้เปนไมตรีต่อกันสืบไป แล้วก็จัดแจงทหารแลเกวียนเครื่องศัสตราวุธซึ่งได้ไว้นั้นมอบคืนให้สิ้น แงตั๋นก็มีความยินดีคำนับลาขงเบ้งพาทหารยกกลับไปเมืองเสเกี๋ยง
ขงเบ้งได้ชัยชนะแล้วจึงให้ทหารถือหนังสือแจ้งเนื้อความทั้งปวงไปกราบทูลพระเจ้าเล่าเสี้ยนณเมืองเสฉวน แล้วจัดทหารออกเปนสามกอง ให้กวนหินเตียวเปากับอุยเอี๋ยนเปนทัพหน้า ขงเบ้งเปนทัพหลวงรีบยกไปเขากิสาน
ฝ่ายโจจิ๋นแต่ให้หนังสือไปเมืองเสเกี๋ยงแล้ว ก็ให้ทหารสอดแนมดูค่ายขงเบ้งอยู่มิได้ขาด ครั้นรู้ว่าขงเบ้งทิ้งค่ายเสียยกไปรบกับทหารเมืองเสเกี๋ยงก็มีความยินดีนัก กุยห้วยจึงว่าแก่โจจิ๋นว่า ขงเบ้งนี้เห็นจะเสียทีแก่ทหารเสเกี๋ยงมั่นคงแล้ว จำเราจะให้ทหารยกไปรบกระหนาบขงเบ้งจึงจะชอบ โจจิ๋นได้ฟังก็เห็นด้วย จึงให้โจจุ้นคุมทหารยกไปตีค่ายขงเบ้ง ทหารซึ่งรักษาค่ายนั้นก็ทำเปนแพ้ทิ้งค่ายเสียหนีไป โจจุ้นก็ไล่ตามไปถึงทางน้อยอันหนึ่ง เห็นอุยเอี๋ยนคุมทหารออกสกัดทางอยู่ อุยเอี๋ยนร้องด่าโจจุ้นว่า อ้ายโจรมึงจะหนีไปไหน โจจุ้นก็ควบม้าเข้ารบกับอุยเกี๋ยนได้สามเพลง อุยเอี๋ยนเอาดาบฟันถูกโจจุ้นตกม้าตาย จูจ้านคุมทหารหนุนโจจุ้นไปภายหลัง พบจูล่งยืนม้าขวางทางอยู่ จูล่งก็ควบม้าเข้ารบเอาทวนแทงจูจ้านตกม้าตาย โจจิ๋นกับกุยห้วยยกตามมาภายหลัง ครั้นรู้ว่าทัพหน้าเปนอันตรายก็ตกใจ รีบยกทหารจะกลับไปค่าย พอกวนหินกับเตียวเปายกมาถึงก็ขับทหารเข้าล้อมรบโจจิ๋นเปนสามารถ โจจิ๋นกับกุยห้วยเห็นเหลือกำลังก็ควบม้าฟันฝ่าออกจากที่ล้อมหนีข้ามฟากไป จึงแต่งหนังสือให้ทหารถือขึ้นไปเมืองลกเกี๋ยงแจ้งความทั้งปวงแก่พระเจ้าโจยอย ขอให้กองทัพหนุนมาช่วย
พระเจ้าโจยอยแจ้งดังนั้นก็ตกใจ จึงปรึกษาขุนนางทั้งปวงว่า กองทัพเมืองเราเสียทีแก่ขงเบ้งแตกหนีมาฉนี้ ท่านทั้งปวงจะคิดอ่านแก้ไขประการใด ฮัวหิมจึงทูลว่า กองทัพขงเบ้งยกมาครังนี้เห็นใหญ่หลวงนัก ครั้นจะนิ่งอยู่ฉนี้กองทัพขงเบ้งยกล่วงเข้ามาเราจะทำการขัดสน ขอพระองค์ยกทัพหลวงออกไปเอง ขุนนางผู้ใหญ่ผู้น้อยทั้งปวงจะได้ตั้งใจทำราชการถวายให้สิ้นฝีมือ
จงฮิวได้ฟังจึงทูลว่า ผู้จะเปนนายทัพนายกองทั้งปวงให้รู้จักที่เสียที่ได้ เอาใจบำรุงทแกล้วทหารทั้งปวง ถ้าผู้ใดมีความชอบก็ปูนบำเหน็จให้ถึงขนาด ถ้ากระทำผิดก็ให้ลงโทษตามอาญาแม่ทัพ อันโจจิ๋นนี้เปนคนผู้ใหญ่เคยทำราชการมาก็จริง แต่มิใช่คู่มือกับขงเบ้ง ข้าพเจ้าเห็นทหารคนหนึ่งมีฝีมือเข้มขัน แม้พระองค์โปรดให้ออกรบกับขงเบ้งแล้ว ถ้าเสียทีแตกพ่ายเข้ามาข้าพเจ้าจะประกันถวายสีสะสิ้นทั้งโคตร แต่เกรงพระองค์จะไม่เห็นด้วย
พระเจ้าโจยอยจึงตรัสว่า บัดนี้ขงเบ้งทำการกำเริบได้ทีอยู่แล้ว แม้ท่านเห็นผู้ใดจะอาสาออกทำการได้ ก็ว่าออกให้แจ้งเถิดเรามิได้ขัด จงฮิวจึงทูลว่า อันขุนนางผู้ใหญ่ในเมืองหลวงนี้ ข้าพเจ้ามิได้เห็นผู้ใด เห็นก็แต่สุมาอี้ผู้เดียว มีสติปัญญาหลักแหลมพอจะเอาชัยชนะขงเบ้งได้ พระเจ้าโจยอยจึงตรัสว่าท่านว่านี้ก็ชอบนัก บัดนี้สุมาอี้อยู่ตำบลใด จงฮิวทูลว่า ข้าพเจ้าได้ยินข่าวว่าอยู่เมืองอ้วนเสีย
พระเจ้าโจยอยได้ฟังจึงแต่งหนังสือฉบับหนึ่ง เปนใจความว่า ตั้งให้สุมาอี้เปนขุนนางเหมือนแต่ก่อน แล้วให้จัดแจงทหารยกไปเขากิสานบัญจบกับกองหลวงณเมืองเตียงอั๋น จะได้ยกไปทำศึกกับขงเบ้ง แล้วก็ให้ทหารถือไปให้สุมาอี้ณเมืองอ้วนเสีย
ฝ่ายขงเบ้งยกมาถึงเขากิสาน จึงรู้ว่าโจจิ๋นแตกหนีไปก็มีความยินดีให้ทหารยกเข้าตั้งอยู่ในค่ายโจจิ๋น พอทหารมาบอกว่าลิเงียมอยู่ณะเมืองเตงอั๋นให้ลิอ๋องผู้บุตรมาหาท่าน ขงเบ้งคิดสดุ้งใจว่าเอ๊ะเห็นกองทัพเมืองกังตั๋งจะยกมาตีเมืองเสฉวนกระมัง จึงให้หาลิอ๋องเข้ามาที่ข้างในแล้วถามว่า ท่านมาด้วยธุระสิ่งใด ลิอ๋องจึงบอกว่า ข้าพเจ้ามาหาท่านบัดนี้ด้วยเรื่องเบ้งตัดซึ่งมาอยู่กับโจผีแต่ก่อนนั้นเปนความจำใจ โจผีเห็นว่าเบ้งตัดเปนคนมีสติปัญญาจึงเอาทรัพย์สิ่งสินไปให้เปนอันมาก แล้วตั้งให้เปนขุนนางผู้ใหญ่ไปรักษาเมืองซงหยง ครั้นโจผีหาบุญไม่แล้วโจยอยได้สมบัติ ขุนนางทั้งปวงชวนกันริษยาเบ้งตัดเปนอันมาก เบ้งตัดก็ไม่มีความสุข คิดถึงพระคุณท่านซึ่งเคยทำการมาแต่ก่อนนั้น จึงว่ากับข้าพเจ้าว่า ได้ทำการผิดแล้วว่าจะขอทำการแก้ตัวใหม่ แม้มหาอุปราชโปรดแล้วก็ให้ยกไปตีเอาเมืองเตียงอั๋นเถิด เบ้งตัดจะยกทหารเมืองซงหยงหนึ่ง เมืองซินเสียหนึ่ง เมืองกิมเสียหนึ่ง บัญจบกันเข้าตีเมืองลกเอี๋ยงแทนคุณมหาอุปราชให้จงได้ ขงเบ้งได้ฟังก็มีความยินดีนัก จึงปูนบำเหน็จให้แก่ลิอ๋องเปนอันมาก
ขณะนั้นทหารคอยเหตุเอาเนื้อความเข้ามาบอกขงเบ้งว่า บัดนี้โจยอยให้หนังสือรับสั่งไปตั้งสุมาอี้เปนขุนนางผู้ใหญ่ แล้วให้ยกกองทัพมาบัญจบกันกับโจยอยณะเมืองเตียงอั๋น ขงเบ้งได้ฟังดังนั้นก็ตกใจสดุ้งขึ้น ม้าเจ๊กจึงว่าแก่ขงเบ้งว่า ถึงโจยอยจะยกทัพหลวงมาตั้งเมืองเตียงอั๋นจริงก็จะกลัวอันใด เราจะคิดอ่านเอาชัยชนะจับตัวให้จงได้ ขงเบ้งจึงว่า เราจะกลัวอันใดกับโจยอย เราเกรงแต่สุมาอี้คนเดียวมีสติปัญญาหลักแหลมนัก ถึงเบ้งตัดจะยกทหารขึ้นไปตีเอาเมืองหลวง แม้พบสุมาอี้ก็จะเสียทีเปนมั่นคง เพราะความคิดเบ้งตัดอ่อนกว่าสุมาอี้นัก
ม้าเจ๊กได้ฟังก็เห็นด้วยจึงว่า ถ้ากระนั้นเราจะนิ่งให้เบ้งตัดเปนอันตรายก็ไม่ชอบ จำจะมีหนังสือไปกำชับเตือนสติไว้ก่อน ขงเบ้งจึงแต่งหนังสือเปนใจความว่า เบ้งตัดเปนคนมีสติปัญญาคิดจะทำราชการไปตีเมืองลกเอี๋ยงสนองคุณพระเจ้าเล่าเสี้ยนนั้นเราก็ขอบใจมีความยินดีด้วย แม้สำเร็จราชการครั้งนี้ความชอบของท่านก็จะมีในพระเจ้าเล่าเสี้ยนมากกว่าขุนนางทั้งปวง บัดนี้เราได้ยินกิตติศัพท์ว่า โจยอยตั้งให้สุมาอี้เปนขุนนางผู้ใหญ่ แล้วให้จัดแจงทหารมาบัญจบกันกับกองทัพโจยอยณะเมืองเตียงอั๋น แม้สุมาอี้รู้เนื้อความว่าท่านจะทำการฉนี้ ก็จะยกกองทัพมารบท่านตัดศึกเสียก่อน เห็นว่าท่านจะทำการไม่สำเร็จ ให้ท่านคิดอ่านระมัดระวังตัวจงหนัก จะใช้ทแกล้วทหารทั้งปวงก็ตรึกตรองจงดีอย่าให้รู้ถึงสุมาอี้ แล้วก็ผนึกส่งให้ลิอ๋องถือไปให้เบ้งตัดณะเมืองซงหยง
ลิอ๋องจึงเข้าไปหาเบ้งตัดแจ้งเนื้อความทั้งปวง แล้วเอาหนังสือนั้นยื่นให้ เบ้งตัดรับมาฉีกผนึกออกอ่านดูแจ้งในใจความแล้วจึงหัวเราะ ว่าความคิดขงเบ้งดีจริงแต่คิดเกินสูงกว่าการไป เบ้งตัดจึงแต่งหนังสือฉบับหนึ่งเปนใจความว่า ข้าพเจ้าเบ้งตัดคำนับมาถึงมหาอุปราช ซึ่งท่านมีเมตตาช่วยเตือนสติมาทั้งนี้พระคุณหาที่สุดไม่ ข้อซึ่งสุมาอี้นั้นมหาอุปราชอย่าวิตกเลย ข้าพเจ้าจะรับเปนธุระ เพราะสุมาอี้อยู่ณเมืองอ้วนเสียนั้นทางไกลเมืองลกเอี๋ยงแปดพันเส้น แต่เมืองลกเอี๋ยงจะมาถึงเมืองข้าพเจ้านี้ ทางไกลหมื่นสองพันเส้น แม้สุมาอี้รู้เนื้อความกว่าจะขึ้นไปบอกโจยอย แล้วจึงจะยกทหารมาถึงข้าพเจ้าสักเดือนหนึ่งก็มิใคร่จะถึง ประการหนึ่งทหารทั้งสามหัวเมืองนี้ ข้าพเจ้าจัดแจงไว้พร้อมแล้ว ถึงมาทว่าสุมาอี้ยกมาข้าพเจ้าก็มิได้กลัวจะรบเอาชัยชนะให้จงได้ แล้วก็สั่งให้ลิอ๋องถือกลับมาให้ขงเบ้ง ๆ แจ้งในหนังสือดังนั้นก็โกรธ ทิ้งหนังสือแล้วลุกขึ้นสบัดมือกระทืบเท้าว่า เบ้งตัดคิดการดูหมิ่นฉนี้จะตายเพราะฝีมือสุมาอี้เปนมั่นคง
ม้าเจ๊กจึงถามว่า เหตุใดมหาอุปราชจึงว่าฉนี้ ขงเบ้งจึงว่า คำโบราณกล่าวไว้ว่า ผู้จะเปนขบถคิดร้ายต่อท่าน แม้ท่านไม่รู้ตัวจึงทำการได้สดวก บัดนี้เบ้งตัดทนงคิดการผิดไป แลสุมาอี้เปนขุนนางผู้ใหญ่ ถ้ารู้ว่าเบ้งตัดเปนขบถจะไปบอกโจยอยทำไมให้ช้าการ จะรีบยกทหารมาสักสิบวันก็จะถึงตัวเบ้งตัด ต่อจับตัวเบ้งตัดแล้วจึงจะกลับไปบอกโจยอยไม่ได้หรือ ทหารทั้งปวงได้ฟังก็เห็นด้วย ขงเบ้งจึงแต่งหนังสือให้ทหารรีบไปให้เบ้งตัดว่า ให้ระมัดตัวจงหนัก แม้รู้ไปถึงสุมาอี้จะเสียการ ทหารนั้นก็ลาขงเบ้งไป
ฝ่ายสุมาอี้อยู่ณเมืองอ้วนเสีย รู้ว่าพระเจ้าโจยอยแต่งกองทัพออกไปทำศึกกับขงเบ้งเสียทีเปนหลายครั้ง ก็เสียใจทอดใจใหญ่ สุมาสูกับสุมาเจียวซึ่งเปนบุตรสุมาอี้มีสติปัญญาหลักแหลม บิดาได้สั่งสอนให้ชำนาญในกระบวรสงครามมาแต่น้อย ครั้นเห็นบิดาทอดใจใหญ่จึงถามว่า บิดาวิตกด้วยสิ่งใด สุมาอี้จึงว่า เจ้าเปนเด็กถึงบิดาจะบอกก็จะรู้อันใด สุมาสูจึงว่า ซึ่งวิตกของบิดาข้าพเจ้าแจ้งอยู่แล้ว เพราะพระเจ้าโจยอยละเมินเราเสีย ข้าศึกจึงล่วงดูหมิ่นเข้ามาได้ถึงเพียงนี้
สุมาเจียวได้ฟังพี่ชายว่าดังนั้นจึงหัวเราะ ว่าบิดาอย่าวิตกเลย ข้าพเจ้าคะเนดูมิเช้าวันนี้ก็ตวันบ่ายเห็นหนังสือรับสั่งพระเจ้าโจยอยจะมาถึง ท่านก็จะได้ช่วยทำนุบำรุงแผ่นดินเปนมั่นคง ขณะนั้นทหารก็เข้ามาบอกสุมาอี้ว่า พระเจ้าโจยอยให้หนังสือมาถึง สุมาอี้ได้ฟังดังนั้นก็ดีใจ ลงคำนับกราบลงที่ตํ่าแล้วให้เชิญหนังสือรับสั่งเข้ามาอ่านแจ้งในใจความแล้ว ก็จัดแจงทหารจะยกไปเมืองเตียงอั๋นตามรับสั่ง พอทหารเข้ามาบอกว่าซินหงีเจ้าเมืองกิมเสียใช้ให้ทหารคนสนิธมาว่า จะบอกความลับแก่ท่าน สุมาอี้ก็ให้หาเข้ามา ทหารจึงบอกว่า ข้าพเจ้ามาหาท่านบัดนี้หวังจะแจ้งความลับ ด้วยเบ้งตัดอยู่ณะเมืองซงหยงคิดขบถจะไปเข้าด้วยขงเบ้ง เตงเหียนผู้หลานกับลิจูคนสนิธจึงมาบอกแก่ซินหงี ๆ จึงให้ข้าพเจ้ารีบมาบอกท่าน
สุมาอี้ได้ฟังดังนั้นจึงว่า แม้ขงเบ้งกับเบ้งตัดคิดกันเข้าแล้ว เบ้งตัดก็จะรับอาสายกไปตีเมืองลกเอี๋ยง ขงเบ้งจะเข้าตีเอาเมืองเตียงอั๋นก็จะสำเร็จโดยง่าย หากว่าบุญพระเจ้าโจยอยยังมากอยู่ จึงพเอิญให้พระเจ้าโจยอยกลับนับถือตั้งเราเปนขุนนางดังเก่า แล้วให้รู้เนื้อความนี้ เราจะนิ่งเสียบัดนี้ก็ไม่ชอบ จำจะคิดอ่านไปจับตัวเบ้งตัดตัดความคิดขงเบ้งเสียก่อน เห็นขงเบ้งก็จะถอยทัพกลับไป
สุมาสูจึงว่า เบ้งตัดเปนขุนนางผู้ใหญ่อยู่ ขอให้บิดาบอกหนังสือขึ้นไปกราบทูลพระเจ้าโจยอยให้ทราบก่อน สุมาอี้จึงว่า อันการขบถจะนิ่งอยู่ช้านั้นไม่ได้ ข้าศึกจะมีกำลังมากขึ้น เราคิดอ่านยกกองทัพไปจับตัวเบ้งตัดแล้วจึงมากราบทูลพระเจ้าโจยอยต่อภายหลัง แล้วสุมาอี้จึงคิดกลอุบายให้เลียงกี๋ถือหนังสือรีบไปให้เบ้งตัดเปนใจความว่า ให้จัดแจงสเบียงอาหารไว้ให้พร้อม เราจะยกกองทัพไปบัญจบกันณเมืองเตียงอั๋นทำศึกกับขงเบ้ง ครั้นเลียงกี๋ไปแล้ว สุมาอี้ก็จัดแจงทหารยกออกจากเมืองทางสองวัน พบซิหลงคุมทหารมา ซิหลงก็ลงจากม้าเข้าไปหาสุมาอี้บอกว่า บัดนี้พระเจ้าโจยอยจัดแจงทหารจะยกไปเมืองเตียงอั๋น เห็นท่านช้าอยู่จึงให้ข้าพเจ้ามาตามรีบยกกองทัพไป สุมาอี้จึงว่า บัดนี้เบ้งตัดเปนขบถเราจะรีบไปจับเสียก่อน แล้วก็เล่าเนื้อความทั้งปวงให้ซิหลงฟังทุกประการ ซิหลงได้ฟังดังนั้นก็เห็นด้วย สุมาอี้จึงให้ซิหลงเปนกองหน้า ให้บุตรสองคนเปนกองหลัง รีบยกทหารไปถึงกลางทางพบทหารเบ้งตัดซึ่งถือหนังสือไปให้ขงเบ้งนั้นกลับมา ทหารเห็นประหลาทก็จับตัวมาให้สุมาอี้ ๆ จึงถามว่า ตัวเปนทหารผู้ใดไปไหนมาให้บอกตามจริงเราจะไว้ชีวิต แม้อำพรางเราจะตัดสีสะเสีย ผู้ถือหนังสือนั้นกลัวก็บอกความจริงทุกประการ แล้วเอาหนังสือขงเบ้งนั้นให้สุมาอี้อ่านดูแจ้งในหนังสือนั้นก็ตกใจ จึงว่าความคิดขงเบ้งนี้ต้องความคิดเรา แม้เบ้งตัดแจ้งหนังสือนี้แล้วทำตามขงเบ้งก็จะสำเร็จความคิดเปนมั่นคง หากบุญเจ้าเรายังมากอยู่ เทพดาจึงพเอิญให้เราจับผู้ถือหนังสือได้ แล้วสุมาอี้ก็รีบยกทหารไป
ฝ่ายเบ้งตัดอยู่ในเมืองซงหยงให้ไปชักชวนซินหงีเจ้าเมืองกิมเสียกับซินต๋ำเจ้าเมืองซินเสีย เจ้าเมืองทั้งสองนั้นกลัวเบ้งตัดก็รับไว้แต่ปากแต่จัดแจงทหารเตรียมไว้ ถ้าสุมาอี้มาถึงก็จะรับเปนใส้ศึก เบ้งตัดก็ไว้ใจมิได้สงสัย พอเลียงกี๋ถือหนังสือสุมาอี้มาถึง เบ้งตัดรับหนังสือมาอ่านดูแจ้งในใจความแล้วจึงถามว่า บัดนี้สุมาอี้ยกมาแล้วหรือยัง เลียงกี๋จึงแกล้งบอกว่า สุมาอี้จัดแจงกองทัพจะยกไปเมืองเตียงอั๋นแล้ว เบ้งตัดได้ฟังดังนั้นก็มีความยินดี จึงแต่งโต๊ะเชิญให้เลียงกี๋เสพย์สุรา เลียงกี๋ก็ลาเบ้งตัดออกจากเมืองไปหาซินต๋ำซินหงี บอกเนื้อความทั้งปวงซึ่งสุมาอี้ยกมานั้นให้ฟัง ซินหงีซินต๋ำจึงว่า เบ้งตัดให้สัญญาเราว่าเวลาพรุ่งนี้จะยกธงสำคัญของขงเบ้งขึ้น ให้เราทั้งปวงพร้อมกันยกไปตีเมืองลกเอี๋ยง
ฝ่ายเบ้งตัดจัดแจงทหารอยู่ในเมือง พอทหารมาบอกว่านอกเมืองนั้นมีข้าศึกยกมาเปนอันมาก แต่มิได้แจ้งว่าทหารผู้ใด เบ้งตัดได้ฟังดังนั้นก็ตกใจ ขึ้นไปดูบนกำแพงเห็นธงสำคัญก็รู้ว่ากองทัพซิหลงยกมา จึงให้ทหารชักสะพานคูปิดประตูเมืองไว้ให้มั่นคง
ฝ่ายซิหลงควบม้าพาทหารเข้าไปถึงคูเมือง เห็นเบ้งตัดยืนอยู่บนกำแพง จึงร้องด่าว่าอ้ายโจรขบถต่อเจ้าเร่งออกมาหากูโดยดีกูจะไว้ชีวิต เบ้งตัดได้ยินก็โกรธให้ทหารเอาเกาทัณฑ์ระดมยิงลงไป ถูกหน้าผากซิหลง ทหารทั้งปวงเข้าประคองตัวซิหลงแล้วก็ถอยทัพออกไป เบ้งตัดเห็นดังนั้นก็เปิดประตูเมืองจะยกทหารไล่ออกไป พอสุมาอี้ยกมาถึง เบ้งตัดก็กลับเข้าตั้งมั่นอยู่ในเมืองดังเก่า สุมาอี้ก็ขับทหารให้เข้าล้อมเมืองไว้เปนสามารถ
ฝ่ายซิหลงกลับออกมาตั้งค่ายอยู่ พิษเกาทัณฑ์กลุ้มขึ้นพอเวลาเย็นก็ตาย ขณะเมื่อซิหลงตายนั้นอายุได้ห้าสิบเก้าปี สุมาอี้ก็จัดแจงศพซิหลงส่งขึ้นไปฝังไว้ณเมืองลกเอี๋ยงตามบันดาศักดิ์
ฝ่ายเบ้งตัดครั้นเวลาเช้าขึ้นดูบนเชิงเทิน เห็นทหารสุมาอี้เข้าล้อมเมืองไว้โดยรอบ มั่นคงเหมือนล้อมด้วยตรางเหล็ก ก็คิดวิตกนักไม่รู้จะแก้ไขประการใด พอเห็นซินหงีกับซินต๋ำยกมาก็ดีใจ สำคัญว่าจะยกมาช่วยก็เปิดประตูเมืองคุมทหารออกไปรับ
ซินหงีกับซินต๋ำเห็นดังนั้นก็ควบม้าเข้าไป แล้วร้องด่าเบ้งตัดว่า อ้ายขบถมึงคิดทรยศต่อเจ้าเร่งไปหาที่ตายเถิด เบ้งตัดได้ยินดังนั้นก็ตกใจควบม้าจะหนีเข้าเมือง เตงเหียนกับลิจูอยู่บนเชิงเทินก็ให้ทหารเอาเกาทัณฑ์ยิงต้านไว้ แล้วร้องว่าอ้ายขบถมึงอย่าเข้ามาเลย กูจะเปิดประตูเมืองรับสุมาอี้เอาความชอบแล้ว เบ้งตัดได้ฟังก็ตกใจควบม้าจะพาทหารหนีออกจากที่ล้อม พอซินต๋ำไล่มาทันเอาทวนแทงถูกเบ้งตัดตกม้าตายตัดเอาสีสะมาให้สุมาอี้ ทหารทั้งปวงก็เข้าหาสุมาอี้ เตงเหียนกับลิจูก็เปิดประตูเชิญสุมาอี้เข้าตั้งอยู่ในเมือง
สุมาอี้เกลี้ยกล่อมให้ราษฎรชาวเมืองอยู่เย็นเปนสุข แล้วให้ทหารเอาสีสะเบ้งตัดขึ้นไปถวายพระเจ้าโจยอย ๆ แจ้งเนื้อความทั้งปวงแล้วก็มีความยินดีนัก ให้ทหารเอาสีสะเบ้งตัดไปเสียบประจานไว้ณทางสามแพร่ง แล้วแต่งหนังสือรับสั่งใจความว่า ซินต๋ำกับซินหงีมีความชอบให้ตั้งเปนขุนนางผู้ใหญ่ ยกไปช่วยทำการศึกกับสุมาอี้ ให้ลิจูเปนเจ้าเมืองซินเสีย ให้เตงเหียนเปนเจ้าเมืองซงหยง แล้วก็สั่งให้ทหารถือไปให้สุมาอี้ณเมืองซงหยง พระเจ้าโจยอยก็จัดแจงกองทัพยกไปเมืองเตียงอั๋น
สุมาอี้จัดแจงตามหนังสือรับสั่งแล้ว ก็รีบยกกองทัพไปเมืองเตียงอั๋น รู้ว่าพระเจ้าโจยอยยกมาถึงเข้าตั้งอยู่ในเมืองแล้ว ก็หยุดทหารตั้งค่ายอยู่นอกเมือง สุมาอี้ก็เข้าไปเฝ้าพระเจ้าโจยอย ๆ เห็นสุมาอี้ก็มีความยินดี จึงตรัสว่าท่านอย่าน้อยใจเราเลย ซึ่งเราคิดผิดเบาความแพ้กลอุบายขงเบ้งนั้นเราขออภัยเสียเถิด ครั้งนี้เบ้งตัดคิดขบถหากว่าท่านรู้ หาไม่เมืองก็จะเปนอันตราย สุมาอี้จึงทูลว่า เมื่อเซงหงีให้ทหารไปบอกข้าพเจ้าว่าเบ้งตัดเปนขบถนั้น ข้าพเจ้าก็คิดอยู่ว่าเบ้งตัดเปนขุนนางผู้ใหญ่ จะบอกหนังสือขึ้นไปกราบทูลพระองค์ให้มีหนังสือลงมาก่อนก็กลัวจะช้าไป ซึ่งข้าพเจ้าทำการละเมิดนอกรับสั่งโทษข้าพเจ้าก็ผิดอยู่ตามแต่พระองค์จะโปรด แล้วก็เอาหนังสือของขงเบ้งซึ่งจับได้นั้นถวาย
พระเจ้าโจยอยจึงตรัสว่า ท่านนี้มีสติปัญญาหลักแหลมหาผู้เสมอมิได้ แต่นี้ไปเมื่อหน้าถ้าผู้ใดทำความผิดโทษถึงตายแล้ว ก็ให้ฆ่าเสียเถิดอย่าบอกเราให้รู้เลย แล้วก็พระราชทานเครื่องยศสำหรับกษัตริย์ให้สุมาอี้เปนอันมาก ให้เร่งยกกองทัพไปรบกับขงเบ้ง สุมาอี้จึงทูลว่า เตียวคับมีฝีมือเข้มแขงเคยทำศึกมาเปนอันมาก ข้าพเจ้าจะขอให้เปนแม่ทัพไปด้วย พระเจ้าโจยอยก็โปรดให้ สุมาอี้ก็ถวายบังคมพาเตียวคับยกทหารไปเขากิสาน ฝ่ายพระเจ้าโจยอยครั้นให้เตียวคับกับสุมาอี้คุมทหารยกไปแล้ว จึงให้ซินผีซุนเล้คุมทหารกองหนึ่งยกไปช่วยโจจิ๋น
ครั้นสุมาอี้ยกทหารยี่สิบหมื่นล่วงด่านออกมา จึงให้ทหารทั้งปวงตั้งค่ายมั่นอยู่ แล้วให้หาเตียวคับเข้ามาปรึกษาว่า ซึ่งจะทำการรบพุ่งกับขงเบ้งบัดนี้จะวู่วามมิได้ ด้วยขงเบ้งนี้เจ้าปัญญาความคิดนัก อันเมืองไปเซียซึ่งโจจิ๋นไปรักษาอยู่นั้นก็ฬ่อแหลมอยู่ เห็นขงเบ้งจะแต่งกองทัพเปนสองกองยกแยกไปตีเอาเมืองไปเซียตำบลกิก๊กเกี่ยวไว้เปนมั่นคง เราจะให้มีหนังสือไปถึงโจจิ๋นให้ระมัดระวังตรวจตรารักษามั่นไว้ จะให้ซินผีซุนเล้คุมทหารยกไปซุ่มอยู่ตำบลกิก๊กคอยตีกองทัพขงเบ้ง
เตียวคับจึงว่า ท่านคิดทั้งนี้ก็ชอบอยู่ แต่ตัวท่านนั้นจะยกไปทางตำบลใดเล่า สุมาอี้จึงว่า อันตำบลเกเต๋งกับเมืองหลิวเซียนั้นก็ใกล้กันอยู่เปนที่คับขันนัก แล้วเปนปากทางจะเข้าเมืองฮันต๋ง เราจะยกกองทัพไปซุ่มอยู่อย่าให้ทันรู้ เห็นขงเบ้งจะประมาทสำคัญว่าโจจิ๋นเลินเล่ออยู่จะไม่ตระเตรียมทหารป้องกันเมืองไปเซีย ก็จะยกกองทัพรีบไปตีเอา ถ้าเราเห็นกองทัพขงเบ้งล่วงตำบลเกเต๋งเข้าไปแล้ว เราจะสกัดทางเสีย ขงเบ้งก็จะจนอยู่ แม้จะเลี้ยวไปตั้งเมืองหลงเส เราจะแต่งทหารไปตั้งสกัดทางน้อยทางใหญ่เสีย อย่าให้ทหารขงเบ้งออกเที่ยวหาสเบียงอาหารได้ก็จะขัดลง อยู่มิได้จะพาทหารหนีไปทางฮันต่ง ฝ่ายเราได้ทีก็จะยกกองทัพออกโจมตีเอา เห็นจะได้ชัยชนะฝ่ายเดียว
เตียวคับก็ยกมือขึ้นคำนับแล้วสรรเสริญว่า ท่านมีสติปัญญาเหมือนหนึ่งเทพดา สุมาอี้ปรึกษาเสร็จแล้ว ก็แต่งหนังสือให้คนถือไปถึงโจจิ๋นณะเมืองไปเซียแล้วจึงกำชับเตียวคับว่า เราจะคิดกลอุบายทั้งปวงถึงเห็นชอบด้วยกันก็ดีแต่ทว่าอย่าประมาท อันขงเบ้งนั้นจะเหมือนเบ้งตัดหามิได้ ตัวท่านเปนกองหน้าจะยกทหารเดิรทัพไปอย่าดูเบา จงแต่งกองสอดแนมไปดูลู่ทางทั้งปวงก่อน แม้มิได้เห็นผู้คนซ้ายขวาแล้วจึงยกไป ถ้ามิได้ตรวจตราซับทราบดูให้ถ้วนถี่ เห็นว่าได้ทีแล้วจะยกรีบไปนั้นก็จะต้องกลของขงเบ้งโดยไม่ทันรู้ตัว เตียวคับรับคำแล้วก็คำนับลายกทหารกองหน้าไป
ขณะนั้นขงเบ้งยกทหารมาตั้งอยู่ณเขากิสาน คนเอาข่าวราชการแจ้งแต่เมืองซินเสียไปบอกขงเบ้งว่า บัดนี้ซินต๋ำซินหงีลิจูเตงเหียน ซึ่งท่านให้ไปอยู่รักษาเมืองซินเสียด้วยเบ้งตัดนั้น คิดเอาใจออกหากกลับไปเข้าด้วยสุมาอี้เปนไส้ศึก ให้ยกกองทัพลัดทางมาประมาณแปดวัน เบ้งตัดมิทันรู้ตัวสุมาอี้ยกทหารเข้าโจมตีเอาเมืองซงหยงได้ ฆ่าเบ้งตัดถึงแก่ความตายแล้วสุมาอี้กลับไปทูลแก่พระเจ้าโจยอย ๆ มีใจกำเริบ บัดนี้กลับให้เตียวคับเปนกองหน้า สุมาอี้เปนกองหลวงคุมทหารยกมาอีกจะรบกับท่าน
ขงเบ้งได้แจ้งดังนั้นก็ตกใจ จึงว่าสุมาอี้ยกทหารมาครั้งนี้ เห็นจะล่วงเข้าไปตั้งสกัดอยู่ตำบลเกเต๋งจะปิดต้นทางเราเสีย ผู้ใดจะอาสาไปรักษาที่เกเต๋งไว้ได้ ม้าเจ๊กจึงว่า ข้าพเจ้าจะรับอาสาไปเอง ขงเบ้งจึงว่า ซึ่งท่านจะไปรักษาตำบลเกเต๋งนั้นก็ขอบใจ อันที่เกเต๋งนี้ตำบลน้อยก็จริงแต่ว่าเปนที่สำคัญนัก แล้วหากำแพงไม่ จะป้องกันรักษาก็ยาก ถึงว่าท่านมีฝีมือเข้มแข็งก็จะประมาทไปบ้าง ถ้าเกเต๋งตำบลเดียวเสียแก่ข้าศึก ทหารทั้งปวงก็จะเปนอันตรายสิ้น
ม้าเจ๊กจึงว่า เสียแรงข้าพเจ้าเปนทหารเรียนวิชาการมาแต่น้อยจนใหญ่ทำศึกมาก็ช้านาน แต่ตำบลเกเต๋งเท่านี้รักษาไว้มิได้ก็ตายเสียดีกว่าอยู่ ขงเบ้งจึงว่า ท่านอย่าประมาท อันสุมาอี้นี้มีปัญญาความคิดมากฝีมือก็เข้มแขง อนึ่งเตียวคับทหารเอกก็เปนกองหน้ามาด้วยแต่ล้วนคนดี ซึ่งท่านจะไปรักษาเกเต๋งไว้นั้นยังกะไรอยู่หรือ
ม้าเจ๊กจึงว่า อย่าว่าแต่สุมาอี้กับเตียวคับมาเลย ถึงโจยอยจะยกมาเองข้าพเจ้าก็มิกลัว แล้วทำหนังสือทานบนไว้ให้ขงเบ้งว่า ถ้าทำการมิได้เหมือนปาก ให้ประหารชีวิตข้าพเจ้าทั้งบุตรภรรยาเสียให้สิ้น ขงเบ้งรับเอาหนังสือทานบนแล้ว จึงเกณฑ์ทหารสองหมื่นห้าพันให้แก่ม้าเจ๊ก แล้วสั่งอองเป๋งให้ไปด้วย จึงว่าตัวท่านมีสติปัญญาอย่าได้ประมาท จงช่วยกันตรึกตรองคิดอ่านผ่อนผันให้จงดี และจะตั้งค่ายดูทำการทั้งปวงจงปรึกษาปรองดองให้พร้อมกันอย่าแก่งแย่งให้เสียการ จงทำแผนที่มาให้แก่เรา ถ้าท่านช่วยกันรักษาตำบลเกเต๋งไว้ได้ก็จะมีความชอบ ม้าเจ๊กอองเป๋งรับคำขงเบ้งแล้ว ก็คำนับลาคุมทหารยกไปตำบลเกเต๋ง
ครั้นม้าเจ๊กอองเป๋งยกไปแล้ว ขงเบ้งจึงว่าแก่โกเสียงว่า อันม้าเจ๊กกับอองเป๋งจะไปรักษาเกเต๋งนั้น เราก็มีความวิตกอยู่มิวางใจเลย ด้วยเมืองหลิวเซียนั้นใกล้กันกับเกเต๋ง แล้วเปนซอกเขาป่าดงรกชัฏ มีที่จะซุ่มทแกล้วทหารไว้ได้มาก ท่านจงคุมทหารหมื่นหนึ่งยกไปตั้งณะเมืองหลิวเซียซุ่มทหารไว้ ถ้าเห็นเกเต๋งจะเปนประการใด จงยกทหารไปช่วยม้าเจ๊กอองเป๋งให้ทันที โกเสียงคำนับลาแล้วก็ยกทหารไปตั้งอยู่ตามสั่ง
ขงเบ้งจึงให้หาอุยเอี๋ยนเข้ามาว่า บัดนี้เราให้โกเสียงไปตั้งณะเมืองหลิวเซียนั้นก็ยังมิวางใจเลย ด้วยการครั้งนี้เห็นจะใหญ่หลวงอยู่ ท่านจงยกทหารไปตั้งซุ่มไว้ณะหลังเกเต๋ง ถ้ากองทัพเราเสียทีก็จะได้ช่วยกัน อุยเอี๋ยนจึงว่า ข้าพเจ้าเปนทัพหน้า ชอบแต่ท่านจะใช้ให้ข้าพเจ้ายกไปทำความชอบก่อนอีก แลบัดนี้มหาอุปราชให้ม้าเจ๊กอองเป๋งโกเสียงยกไปเอาความชอบแล้ว จะกลับใช้ข้าพเจ้าเปนกองหน้าไปภายหลังก็จะเปล่าอยู่ จะเอาความชอบประการใด
ขงเบ้งจึงว่า ท่านอย่าน้อยใจเลย อันม้าเจ๊กแลอองเป๋งโกเสียงนั้นเห็นจะสู้เตียวคับมิได้ ท่านยกไปเปนกองหลังครั้งนี้ เห็นจะได้ทำการมีความชอบอีกแล้ว ตำบลเกเต๋งนั้นท่านอย่าคิดว่าเล็กน้อย เปนที่สำคัญอยู่ อย่าได้ประมาท อุตส่าห์ตรวจตราป้องกันเปนกวดขันอย่าให้เปนอันตรายได้ อุยเอี๋ยนก็คำนับลาออกมาจัดแจงทหารพร้อมแล้วก็ยกไปตั้งซุ่มอยู่ณหลังเกเต๋ง
ขงเบ้งจึงสั่งจูล่งกับเตงจี๋ว่า ท่านจงคุมทหารไปล่อทัพสุมาอี้ในตำบลกิก๊ก มาทว่าจะมิได้รบพุ่งก็ดี แม้กองทัพสุมาอี้เห็นเข้าก็จะตกใจ แลตัวเราก็จะยกกองหลวงไปเมืองไปเซียทีเดียว ถ้าได้เมืองไปเซียแล้วก็จะได้เมืองเตียงอั๋นด้วย เตงจี๋กับจูล่งรับคำแล้วก็ยกทหารไป ขงเบ้งจึงตั้งเกียงอุยเปนกองหน้า แล้วก็ยกทัพหลวงออกจากค่ายเขากิสาน
ฝ่ายม้าเจ๊กครั้นยกมาถึงเกเต๋ง ก็พิเคราะห์ดูภูมิฐานแล้วก็หัวเราะ จึงว่าตำบลเกเต๋งนี้มีซอกห้วยธารเขาเปนอันมาก ที่ไหนทหารสุมาอี้จะยกมาได้ มหาอุปราชนี้ปรารมภ์หาต้องการไม่ อองเป๋งจึงว่า อันตำบลเกเต๋งนี้มหาอุปราชกำชับมาว่าเปนที่คับขันอยู่เราอย่าประมาท ขอให้ท่านตั้งค่ายใหญ่ครอบปากทางนี้ลงไว้ ด้วยมีทางน้อยแยกเปนห้าทางเข้ามารวมกันในต้นทางนี้ เกลือกจะมีข้าศึกแต่งกองทัพแยกมาบัญจบกันจะไว้ใจมิได้
ม้าเจ๊กจึงว่า อันจะตั้งค่ายลงในกลางทางนี้หามีธรรมเนียมไม่ แลเขาริมทางนี้ก็โดดอยู่เขาเดียว ข้างตีนเขาเล่าก็มีป่าไม้รกชัฏ เหมือนเทพดามาแต่งที่ชัยชนะไว้ให้เรา เราจะยกทหารขึ้นไปตั้งซุ่มอยู่บนยอดเขาจะมิดีกว่าหรือ อองเป๋งจึงว่า จะทิ้งที่สำคัญเสียไม่เห็นด้วย แม้ตั้งค่ายปิดปากทางนี้ลงไว้แล้ว ถึงว่าข้าศึกจะยกมาสักสิบหมื่นก็เห็นจะไม่หักทางล่วงเราไปได้ ถ้าท่านจะคุมทหารขึ้นไปตั้งอยู่บนเขานั้น ข้าศึกรู้ยกทหารมาล้อมไว้ทั้งสี่ด้านจะมิจนเสียหรือ
ม้าเจ๊กหัวเราะแล้วจึงว่า ท่านว่าทั้งนี้เหมือนความคิดผู้หญิง โบราณว่าไว้ถ้าจะรบศึกให้อยู่ที่สูงถึงจะต่อด้วยศัตรูก็ได้เปรียบ อาจเอาชัยชนะได้โดยเร็วเหมือนผ่าไม้ไผ่ แม้ทหารสุมาอี้ยกมาเราจะไล่ให้แตกหนีไปมิให้มีเกราะติดตัวเลย
อองเป๋งจึงว่า โบราณว่าทำสงครามให้อยู่สูงก็ชอบอยู่ ถ้าแลจะตั้งอยู่บนเขานั้น ข้าศึกยกมาล้อมไว้ปิดทางน้ำเสียทหารเราจะอดน้ำระหายอยู่ เมื่อเปนฉนั้นแล้วจะคิดประการใด ม้าเจ๊กจึงว่า ท่านหารู้จักทำการศึกไม่ โบราณว่าจะทำสงครามให้ตั้งที่ตายก่อนแล้วจึงตั้งที่เปน แม้ข้าศึกล้อมเราไว้ให้ทหารทั้งปวงอดนํ้าก็เหมือนทำโทษใส่ตัวเอง ด้วยทำทหารเราอดน้ำแล้วหรือจะสู้ตายกับที่ ก็จะมีใจกำเริบโกรธมุขึ้น ถึงมาทว่าคนหนึ่งจะสู้ได้ตั้งร้อยคน จะหักออกไปให้จงได้ ข้าศึกก็จะแตกกระจายไป ตัวเราก็ได้เรียนรู้ในกลสงคราม ทำการศึกมาก็หลายครั้ง ถึงมหาอุปราชก็ได้ปรึกษาหารืออยู่เนือง ๆ เหตุไฉนตัวท่านเพียงนี้จะมาดูหมิ่นขัดขวางเรา
อองเป๋งจึงว่า ถ้าท่านมิฟังจะยกทหารขึ้นไปตั้งบนเขาก็ตามใจ ขอแบ่งทหารให้ข้าพเจ้ากึ่งหนึ่งเถิดจะไปตั้งค่ายอยู่ข้างทิศใต้ แม้ข้าศึกยกมาล้อมท่านข้าพเจ้าจะได้รบพุ่งต้านทานไว้ แลขณะเมื่อพูดกันอยู่พอชาวบ้านป่าพวกหนึ่งแตกมาบอกว่า บัดนี้ทหารสุมาอี้ยกกองทัพมาจะใกล้ถึงตำบลนี้แล้ว ม้าเจ๊กแจ้งดังนั้นจึงว่าแก่อองเป๋งว่า เราจะแบ่งทหารให้ท่านห้าพันจงไปตั้งค่ายอยู่เถิด เราก็จะยกทัพขึ้นไปตั้งบนเขา ถ้าแลทำการกำจัดข้าศึกเสียได้มีชัยชนะแล้ว เราก็มิบอกความชอบให้แก่ท่าน อองเป๋งรับเอาทหารแล้วก็ยกไปตั้งค่ายอยู่ไกลเขาทางประมาณร้อยเส้น จึงทำเปนแผนที่รีบให้คนเอาไปแจ้งแก่ขงเบ้ง
ฝ่ายสุมาอี้จึงใช้สุมาเจียวผู้บุตร คุมทหารยกไปสอดแนมดูสั่งว่า ถ้าไปถึงตำบลเกเต๋งอย่าเพ่อวู่วามจงยับยั้งซับทราบดู แม้เห็นขงเบ้งให้ทหารยกไปตั้งอยู่แล้วจงรีบมาบอกให้แจ้ง ขณะนั้นสุมาเจียวยกไปสอดแนมดู เห็นทหารขงเบ้งไปตั้งอยู่จึงกลับมาบอกแก่สุมาอี้ผู้บิดา
สุมาอี้แจ้งดังนั้นทอดใจใหญ่ว่า ขงเบ้งนี้มีปัญญารู้ตลอดล่วงไปประดุจหนึ่งเทพดา เรานี้รู้มิถึงเลย สุมาเจียวจึงว่า เหตุใดบิดามาด่วนเสียใจฉนี้เล่า ข้าพเจ้าเห็นว่าตำบลเกเต๋งนั้นแม้จะรบเอาก็ได้ง่าย ไม่พักวิตกเลย สุมาอี้จึงถามว่า เหตุไฉนจึงมาเจรจาประมาทฉนี้ สุมาเจียวจึงว่า ข้าพเจ้าไปสอดแนมดู เห็นตำบลเกเต๋งนั้นทหารขงเบ้งจะได้ตั้งค่ายอยู่ในที่สำคัญหามิได้ ขึ้นไปตั้งอยู่บนเขา สุมาอี้ได้ยินดังนั้นก็ยินดีจึงว่า แม้ฉนั้นก็เหมือนเทพดาช่วยเรา จะได้ให้ความชอบเปนมั่นคง แล้วสุมาอี้แต่งตัวใส่เกราะขึ้นม้าคุมทหารประมาณร้อยเศษรีบไปถึงตำบลเกเต๋ง เที่ยวดูท่าทางจะเข้าออกรอบเขานั้นแล้วก็กลับมา
ขณะนั้นม้าเจ๊กจึงสั่งทหารทั้งปวงว่า ถ้าเห็นทหารสุมาอี้ยกมาถึงตำบลนี้แล้ว เราโบกธงสำคัญขึ้นเมื่อใด ก็ให้กรูกันลงจากเขาเข้ารบพุ่งตีทหารสุมาอี้ให้แตกไปจงได้
ฝ่ายสุมาอี้ครั้นกลับมาแล้วก็ยังไม่แจ้งว่าที่ตำบลเกเต๋งนั้นผู้ใดมาตั้งอยู่ จึงใช้ให้ทหารคนหนึ่งไปสืบดู ทหารกลับมาบอกว่าตำบลเกเต๋งนั้นม้าเจ๊กน้องม้าเหลียงคุมทหารมาตั้งอยู่ สุมาอี้แจ้งดังนั้นก็หัวเราะ จึงว่าม้าเจ๊กคนนี้ปรากฎก็แต่ชื่อ เปนคนหาปัญญาไม่ ขงเบ้งใช้คนโฉดเขลาฉนี้ก็จะเสียการเปนมั่นคง แล้วจึงถามทหารว่า จะยกมาตั้งอยู่แต่ม้าเจ๊กกองเดียวหรือ ๆ มีทหารตั้งอยู่แห่งใดบ้าง ทหารจึงบอกว่า อองเป๋งคุมทหารตั้งอยู่ไกลเขาออกไปทางประมาณร้อยเส้นนั้นค่ายหนึ่ง
สุมาอี้จึงให้เตียวคับยกไปตั้งสกัดต้นทางไว้ หวังมิให้อองเป๋งมาช่วยกันได้ แล้วให้ซินต๋ำซินหงีสองนายยกทหารไปตั้งปิดทาง ซึ่งทหารม้าเจ๊กจะลงมาตักน้ำกินนั้นเสีย จึงสั่งว่าถ้าเห็นเราทำการได้ท่วงทีแล้วก็ให้ช่วยกัน สุมาอี้จัดแจงกองทัพเสร็จไว้แต่ในเวลากลางคืน ครั้นเวลารุ่งเช้าก็ให้ยกทหารมา กองทัพสุมาอี้ตั้งล้อมเขาไว้
ฝ่ายม้าเจ๊กเห็นสุมาอี้ยกเข้าล้อมไว้ดังนั้นก็โบกธงสัญญาจะให้ทหารทั้งปวงลงมาตีทัพสุมาอี้ ทหารม้าเจ๊กเห็นข้าศึกมาล้อมอยู่เปนอันมากก็กลัวมิอาจลงมารบพุ่งได้แต่เรรวนอยู่ ม้าเจ๊กเห็นทหารทั้งปวงย่อท้อแก่ข้าศึกมิได้ลงมารบพุ่งก็โกรธ จับนายกองทหารสองคนฆ่าเสีย ทหารทั้งปวงเห็นดังนั้นก็กลัว ม้าเจ๊กจึงลงจากยอดเขาเข้ารบพุ่งด้วยทหารสุมาอี้เปนสามารถ ทหารสุมาอี้รบต้านทานไว้ไม่เปิดช่องให้ ทหารม้าเจ๊กจะหักออกมามิได้เหลือกำลังก็ถอยกลับขึ้นไป ม้าเจ๊กเห็นออกมามิได้ก็เสียใจ จึงให้ตั้งมั่นไว้บนเขาคอยกองทัพจะยกมาช่วย
ฝ่ายอองเป๋งเห็นสุมาอี้ให้ทหารเข้าล้อมเขาไว้ ก็ยกมาจะช่วยม้าเจ๊ก พอพบกองทัพเตียวคับตั้งสกัดทางอยู่ ก็เข้ารบพุ่งกันเปนสามารถ ทหารเตียวคับก็ตีต้านไว้มามิได้จึงถอยกลับไป สุมาอี้กำชับตรวจตราทหารให้ล้อมเขาไว้เปนกวดขัน แต่เวลาเช้าจนเที่ยง ทหารม้าเจ๊กจะลงมาตักน้ำกินมิได้ต่างคนเรรวนระส่ำระสายนัก อยู่มิได้ก็ลอบหนีลงมาเข้านบนอบสุมาอี้เปนอันมาก ทหารซึ่งยังอยู่บนเขามิลงมานั้น สุมาอี้ก็สั่งทหารให้เอาไฟจุดเผาล้อมขึ้นไป ทหารม้าเจ๊กก็ตื่นร่นเปนอลหม่าน ม้าเจ๊กเสียทีจะอยู่ต้านทานมิได้ก็พาทหารหักลงมา สุมาอี้ก็แกล้งให้ทหารแยกทางให้ม้าเจ๊กหนีไป
เตียวคับเห็นม้าเจ๊กแตกมา ก็ขับทหารไล่ติดตามกระชั้นจะจับเอาตัว พออุยเอี๋ยนรู้ยกทหารรีบมาช่วย พบม้าเจ๊กแตกมาก็แหวกทางให้ออกข้างหลัง อุยเอี๋ยนก็ขับทหารเข้ารบพุ่งด้วยเตียวคับ ๆ สู้มิได้ก็ถอยหนี อุยเอี๋ยนได้ทีก็ไล่ตามรบพุ่งกระชั้นไปจะตีคืนเอาเกเต๋งด้วย ครั้นรีบตามมาทางประมาณห้าสิบเส้น สุมาอี้กับสุมาเจียวพ่อลูกยกทหารมาตั้งซุ่มอยู่ก็ออกกระหนาบตีอุยเอี๋ยนทั้งสองข้างทาง เตียวคับเห็นดังนั้นก็กลับรบสวนทางลงมา อุยเอี๋ยนเข้าอยู่ในหว่างกลางรบพุ่งฆ่าฟันตลุมบอนกันเปนอลหม่าน
ขณะนั้นทหารอุยเอี๋ยนตายในที่รบกึ่งหนึ่ง พออองเป๋งยกทหารมาทันเห็นสุมาอี้ล้อมอุยเอี๋ยนเข้าไว้ ก็ตีกระทบเข้าไปช่วยอุยเอี๋ยน ๆ เห็นอองเป๋งก็มีความยินดีจึงว่า ทีนี้เราไม่ตายแล้ว สองนายก็คุมทหารบัญจบกันระดมตีกองทัพสุมาอี้ ฆ่าฟันทหารล้มตายลงเกลื่อนทั้งสองข้าง สุมาอี้กับสุมาเจียวเตียวคับก็ถอยทหารพ่ายออกมา อุยเอี๋ยนกับอองเป๋งก็พากันกลับไปจะเข้าค่าย พอมาจะใกล้ถึงแลไปเห็นธงปักไสวอยู่ปลายค่าย ก็รู้ว่าข้าศึกเข้าชิงเอาค่ายได้แล้ว จึงให้ทหารรออยู่
ฝ่ายซินต๋ำซินหงีซึ่งเข้าอยู่ในค่าย เห็นอุยเอี๋ยนอองเป๋งกลับมาจะเข้าค่าย ก็คุมทหารยกออกมาต้านทานไว้ อุยเอี๋ยนอองเป๋งก็พาทหารหนีจะไปหาโกเสียงณเมืองหลิวเซีย ขณะนั้นโกเสียงแจ้งว่าเกเต๋งเสียก็ยกทหารมาช่วย พอพบอุยเอี๋ยนกับอองเป๋งแตกมาก็ไต่ถามแจ้งเหตุทั้งปวงทุกประการแล้วจึงว่า เวลาคํ่าวันนี้เราจะช่วยกันยกทหารเข้าปล้นเอาค่ายเกเต๋งคืนให้จงได้ ครั้นปรึกษาพร้อมกันแล้ว เวลาคํ่าก็แยกทหารออกเปนสามกอง ให้อุยเอี๋ยนยกไปเปนกองหน้า โกเสียงก็ยกทหารตามไป
ครั้นอุยเอี๋ยนยกมาถึงตำบลเกเต๋ง เห็นค่ายเปล่าอยู่มิได้มีผู้คนรักษาก็คิดว่าสุมาอี้แกล้งทำกลไว้ จึงให้รอทหารอยู่แต่นอกค่าย โกเสียงก็รีบยกทหารตามมาทันเช้า จึงปรึกษากันว่า บัดนี้เรายกมาเห็นแต่ค่ายเปล่ามิได้เห็นทหารสุมาอี้จะตั้งอยู่แห่งใดตำบลใดก็ยังไม่รู้ อนึ่งอองเป๋งก็ยังมิมาถึงพร้อมกัน ว่ายังมิทันขาดคำก็ได้ยินประทัดจุดขึ้นทหารโห่ร้องเอิกเกริกก็ตกใจ แลไปเห็นแสงเพลิงจุดไหม้มาริมสองข้างทาง ทหารทั้งปวงก็ร่นเข้าหากัน ฝ่ายสุมาอี้ก็ให้ทหารล้อมโกเสียงกับอุยเอี๋ยนเข้าไว้ อุยเอี๋ยนกับโกเสียงก็ขับทหารเข้ารบพุ่งตลุมบอนกันอยู่ พออองเป๋งยกทหารมาตามเนินเขา เห็นโกเสียงกับอุยเอี๋ยนรบพุ่งกับสุมาอี้ดังนั้น ก็ให้จุดประทัดสัญญาขับทหารเข้าโจมตีหักกลางเข้าไปช่วยโกเสียงกับอุยเอี๋ยน ทหารล้มตายเปนอันมาก ก็พาอุยเอี๋ยนกับโกเสียงออกจากที่ล้อมได้ จะหนีกลับไปเมืองหลิวเซีย
ขณะนั้นโจจิ๋นซึ่งรักษาเมืองไปเซีย รู้ข่าวว่าสุมาอี้ตีได้เกเต๋งแล้ว ก็คิดว่าสุมาอี้มีความชอบครั้งนี้เปนอันมาก จึงแต่งให้โกฉุยคุมทหารยกมาจะชิงเอาเมืองหลิวเซียแบ่งเอาความชอบบ้าง พอมาถึงกลางทางก็พบโกเสียงอองเป๋งกับอุยเอี๋ยนแตกมา ก็ขับทหารเข้ารบพุ่งล้มตายลงทั้งสองฝ่าย โกเสียงอองเป๋งอุยเอี๋ยนเสียกำลังทหารเบาบางลงจะสู้โกฉุยมิได้ ก็พาทหารหนีจะไปเข้าด่านยังเบงก๋วน
โกฉุยเห็นอุยเอี๋ยนพ่ายไปแล้ว จึงว่าแก่ทหารทั้งปวงว่า ครั้งนี้ถึงมาทว่ามิได้เกเต๋ง แต่ได้เมืองหลิวเซียก็เปนความชอบมากอยู่ จึงขับทหารให้รีบไป ครั้นถึงเชิงกำแพงแลเห็นธงปักไสวอยู่บนเสมาก็รอทหารไว้ สุมาอี้รู้ว่าโกฉุยยกมาก็ขึ้นบนหอรบเยี่ยมหน้าร้องสัพยอกออกไปว่า เปนไฉนโกฉุยท่านจึงยกมาช้าล้าหลังฉนี้เล่า
โกฉุยเห็นสุมาอี้อยู่บนหอรบร้องออกมาก็อายใจ คิดว่าสุมาอี้นี้สามารถดังเทพดา ที่ไหนความคิดเราจะเสมอด้วย โกฉุยก็เข้าไปในเมืองคำนับสุมาอี้ตามประเพณี สุมาอี้บอกว่า บัดนี้เกเต๋งเปนที่สำคัญนักเราก็ได้แล้ว เห็นขงเบ้งจะยกหนีเปนมั่นคง ท่านกับโจจิ๋นจงคุมทหารยกไปติดตามจับตัวขงเบ้งให้จงได้ โกฉุยรับคำสุมาอี้คำนับแล้วก็กลับมา
สุมาอี้จึงว่ากับเตียวคับว่า โจจิ๋นให้โกฉุยยกมาทั้งนี้ปราถนาจะแบ่งเอาความชอบของเราก็ค้างอยู่ ตัวเราเล่าก็มิได้ตั้งใจที่จะเอาความชอบแต่ผู้เดียว เปนบุญของเราก็ได้ตลอดโดยสดวกเอง แลบัดนี้โกเสียงอุยเอี๋ยนอองเป๋งม้าเจ๊กสี่คนแตกไปนั้น เห็นจะเข้าไปตั้งอยู่ด่านยังเบงก๋วน ครั้นเราจะยกไปตีบัดนี้เล่าก็เกรงขงเบ้งจะยกทหารตีประทับหลังเข้าจะเสียที ท่านจงคุมทหารยกไปตั้งสกัดอยู่กลางทางที่จะเข้าไปค่ายยังเบงก๋วน เราจะยกกองทัพไปตีขงเบ้งตำบลจำก๊ก แต่ทว่าจะเดิรกองทัพไปทางเมืองเสเสียจึงจะได้ ด้วยเมืองเสเสียนั้นขงเบ้งซ่องสุมสเบียงอาหารไว้เปนอันมากเปนที่สำคัญอยู่ ถ้าเราได้เมืองเสเสียแล้ว ก็จะได้เมืองลำอั๋นเมืองเทียนซุยด้วย เพราะเปนทางร่วมตลอดถึงกัน ถ้าแลขงเบ้งหนีมาถึงที่ท่านซุ่มทหารอยู่ จงยกออกตีตัดเอาสเบียงให้จงได้ เตียวคับรับคำก็คำนับลายกทหารไป สุมาอี้จึงแต่งให้ซินต๋ำซินหงีอยู่รักษาเมืองหลิวเซีย จัดแจงกองทัพแล้วก็ยกมา
ฝ่ายคนใช้ซึ่งอ๋องเป๋งให้เอาแผนที่ไปแจ้งแก่ขงเบ้งนั้นมาถึง จึงเอาแผนที่ให้แล้วแจ้งเนื้อความที่รู้เห็นทุกประการ ขงเบ้งคลี่แผนที่ออกพิเคราะห์ดูแล้วก็เอาฝ่ามือตีลงตํ้าผางว่า ไฉนม้าเจ๊กจึงไปตั้งค่ายบนเขาฉนี้ แม้ข้าศึกยกมาล้อมไว้ปิดทางน้ำเสีย ทหารทั้งปวงก็จะเกิดจลาจลกันขึ้นเองจะมิเสียการแล้วหรือ ทำทั้งนี้จะแกล้งฆ่าทหารเราตายสิ้น เอียวหงีจึงว่า ถ้าม้าเจ๊กจะทำให้เสียการฉนี้ ข้าพเจ้าจะอาสาไปรักษาเกเต๋งเอง จะเปลี่ยนให้ม้าเจ๊กกลับมาเสีย
ขงเบ้งจึงว่า ท่านว่านี้ก็ชอบ ถ้ากระนั้นอย่าช้าเลย จงเร่งจัดทหารรีบยกไปเถิด เอียวหงีก็รับคำมาจัดแจงทหารยกไป พอม้าใช้เข้ามาแจ้งว่า บัดนี้เกเต๋งแลเมืองหลิวเซียนั้นแตกแล้ว ขงเบ้งรู้ดังนั้นก็กระทืบเท้าร้องไห้ว่า การใหญ่ของเราครั้งนี้เสียแล้ว จะเสียทหารทั้งปวงสิ้น จึงสั่งกวนหินเตียวเปาให้คุมทหารนายละสามพันยกไปซุ่มอยู่ที่ทางน้อยริมเขาบุกองสันแล้วกำชับว่า ถ้าเห็นทหารสุมาอี้ยกมาก็อย่าให้ออกรบพุ่งเลย แต่ตีม้าฬ่อโห่ร้องไว้ให้กลัว แม้ว่าทหารสุมาอี้กลับถอยไปก็อย่าให้ติดตาม จงยกทหารรีบไปด่านยังเบงก๋วน
ขงเบ้งก็ให้ทหารทั้งปวงตระเตรียมสเบียงอาหารให้พร้อม จึงให้เตียวเอ๊กคุมทหารเปนกองหน้า สำหรับจะได้ชำระทางให้ทหารไปได้โดยสดวก เกณฑ์เกียงอุยม้าต้ายสองนายเปนกองหลัง ให้ตั้งรอปากทางป้องกันทหารทั้งปวงซึ่งจะยกไปอย่าให้มีอันตราย จึงแต่งคนให้รีบไปบอกผู้ซึ่งรักษาเมืองเทียนซุยเมืองลำอั๋นเมืองเสเสีย ทั้งสามเมืองให้ทิ้งเมืองเสีย ให้รีบยกหนีเข้าไปเมืองฮันต๋งเถิด แล้วจึงใช้ทหารไปรับมารดาเกียงอุยซึ่งเข้ามาเกลี้ยกล่อมนั้นเข้าไปเมืองด้วย ขงเบ้งจัดแจงเสร็จแล้วก็คุมทหารห้าพันยกไปเมืองเสเสีย ครั้นถึงจึงเกณฑ์ทหารสองพันห้าร้อยไปขนเข้าปลาอาหารทุกตำบล แล้วตัวขงเบ้งนั้นก็คุมทหารกึ่งหนึ่งเข้าตั้งอยู่ในเมือง
ขณะนั้นม้าใช้มาบอกว่า สุมาอี้ยกทหารมาแล้ว ขงเบ้งแจ้งดังนั้นก็ตกใจ ทหารทั้งปวงก็หน้าซีดไปสิ้นทุกคน ขงเบ้งน้อยตัวแลทหารผู้ใหญ่ก็ไม่อยู่ มิรู้ที่จะสู้รบประการใด จึงขึ้นไปดูบนเชิงเทิน เห็นทหารสุมาอี้ยกมาเปนอันมาก ดังหนึ่งจะเหยียบเมืองเสีย จึงให้ทหารรื้อถอนธงที่ปักไว้บนกำแพงนั้นลงเสียสิ้น แล้วให้เปิดประตูเมืองไว้ทั้งสี่ด้าน จัดทหารแลชาวบ้านให้กวาดทางประตูเมืองเปนปรกติอยู่ประตูละยี่สิบคน มิให้สดุ้งสเทือน แล้วก็ขับให้ทหารทั้งปวงเข้าซุ่มเสียมิให้พูดจากันเปนปากเสียง จึงว่าเราจะคิดกลอุบายอันหนึ่งให้สุมาอี้ถอยไปจงได้ ถ้าผู้ใดเจรจากันอื้ออึงไปจะตัดสีสะเสีย สั่งแล้วขงเบ้งก็แต่งตัวอ่าโถงพาเด็กน้อยสองคนขึ้นไปบนหอรบให้เด็กนั้นถือกระบี่คนหนึ่ง ๆ ถือแซ่ยืนอยู่ทั้งสองข้าง แล้วตั้งกระถางธูปบูชาไว้ข้างหน้า ก็นั่งดีดกระจับปี่เล่นอยู่
ฝ่ายทหารกองหน้าสุมาอี้ยกเข้ามาใกล้เชิงกำแพงเมือง แลขึ้นไปดูบนหอรบเห็นขงเบ้งนั่งดีดกระจับปี่อยู่ก็คร้ามใจ กลับออกไปบอกสุมาอี้ว่า บัดนี้ข้าพเจ้ายกเข้าถึงเชิงกำแพง เห็นเมืองเงียบอยู่ มีแต่คนประตูละยี่สิบคนนั่งกวาดหยากเยื่อเฉยอยู่ แล้วตัวขงเบ้งนั้นขึ้นนั่งดีดกระจับปี่เล่นอยู่บนหอรบเห็นประหลาทนัก จะเข้าเมืองนั้นก็เกรงจะถูกกลขงเบ้ง จึงกลับมาบอกท่าน
สุมาอี้ได้ฟังดังนั้นก็หัวเราะแล้วจึงว่า ขงเบ้งนี้จะอาจกระนั้นเจียวหรือ เรามิเชื่อจะไปดูเอง สุมาอี้ขึ้นม้าพาทหารไปประมาณยี่สิบคน ยืนอยู่แต่ไกลเชิงกำแพง แลขึ้นไปเห็นขงเบ้งแต่งตัวอ่าโถง หน้าตาแช่มชื่นบานสบายอยู่ ก็คิดว่ากองทัพเรายกมาเปนการจวนตัวถึงเพียงนี้ ขงเบ้งหามีความสดุ้งใจไม่ กลับดีดกระจับปี่เล่นเสียอีกเล่า ชรอยจะแต่งกลไว้ลวงเราเปนมั่นคง คิดฉนั้นแล้วก็กริ่งใจกลัวว่าขงเบ้งจะซุ่มทหารไว้ ก็ชักม้าพาทหารกลับไป ความกลัวมิทันจะจัดแจงทหาร ก็ให้กองหน้าเปนกองหลังขับทหารรีบถอยออกมา
สุมาเจียวผู้บุตรจึงห้ามว่า เหตุไฉนบิดาจึงมากลัวขงเบ้งดังนี้ ขงเบ้งนี้เปนคนสิ้นทหารสุดความคิดสู้เรามิได้แล้ว ก็ซังตายแขงใจทำกลเปล่า ๆ อยู่
สุมาอี้จึงว่า ตัวเจ้าหนุ่มแก่ความยังมิรู้สันทัดเคยกลขงเบ้ง อันขงเบ้งเปนคนมีสติปัญญาชำนาญในการสงครามนัก จะทำการสิ่งใดก็แน่นอน เคยทำกลศึกมีชัยมาหลายครั้ง เจ้ามีสติปัญญาแต่เพียงนี้จะล่วงดูหมิ่นขงเบ้งเปนผู้ใหญ่แก่ในการศึกนั้นมิบังควร แม้จะขืนทำล่วงเกินไปก็จะต้องด้วยกลของขงเบ้งพากันตายเสียสิ้น ซึ่งถ้อยคำของเจ้าว่าเราจะเชื่อฟังมิได้ แล้วก็เร่งขับทหารทั้งปวงให้รีบไป
ขงเบ้งเห็นสุมาอี้ยกทหารกลับไปก็ตบมือหัวเราะ ทหารทั้งปวงจึงถามว่า สุมาอี้ยกทหารมาถึงสิบห้าหมื่นจะทำร้ายท่าน การจวนตัวอยู่ถึงเพียงนี้ เหตุใดท่านจึงมิกลัวยังตบมือหัวเราะเสียอีกเล่า ขงเบ้งจึงว่า ซึ่งเราหัวเราะทั้งนี้เพราะเห็นสุมาอี้รู้มิเท่าเรา สำคัญว่าเราซุ่มทหารไว้ก็ตกใจกลัวหนีไปเอง อันกลอุบายนี้เรามิทำก็จำทำ ด้วยจนใจจวนตัวอยู่แล้วก็จำเปน แลสุมาอี้กลับไปครั้งนี้เห็นจะไปทางน้อยริมเขาบุกองสันเปนมั่นคง ก็จะพบกองทัพกวนหินเตียวเปาซึ่งไปซุ่มอยู่ จะต้องด้วยกลของเราทำไว้จะไม่เสียทีเปล่า
ทหารทั้งปวงได้ฟังขงเบ้งว่าก็ยินดี ชวนกันลงมาคำนับแล้วว่า ถ้าเปนใจข้าพเจ้าทั้งปวงนี้ที่ไหนจะแข็งใจอยู่ได้ ก็จะทิ้งเมืองเสียพากันหนีไป ขงเบ้งจึงว่า ถ้าจะทำใจอ่อนทิ้งเมืองเสียเหมือนท่านว่านั้น ทหารเราสองพันห้าร้อยสักหยิบมือหนึ่งหรือจะหนีทหารสิบห้าหมื่นพ้น เขาก็จะไล่จับเอาดังหนู ประเดี๋ยวหนึ่งก็จะจูงจมูกมาได้สิ้น ว่าแล้วก็ตบมือหัวเราะ ทหารทั้งปวงก็ดีใจ ขงเบ้งจึงว่า บัดนี้สุมาอี้ถอยทัพไปด้วยกลของเรานั้น ดีร้ายก็จะยกกลับมาทำร้ายอีกจะไว้ใจมิได้ ก็ให้กวาดครอบครัวอพยพชาวเมืองทั้งปวงลาดถอยทัพมายังเมืองฮันต๋งสิ้น
ฝ่ายสุมาอี้ยกมาถึงตำบลเขาบุกองสัน ได้ยินเสียงทหารกวนหินเตียวเปา ซึ่งตั้งซุ่มอยู่บนเขานั้นโห่ร้องสนั่นลงมาก็ตกใจ จึงว่าแก่สุมาหูสุมาเจียวผู้บุตรว่า แม้เรามิรีบหนีมาก็จะต้องกลของขงเบ้งจริง ว่ายังมิทันขาดคำก็แลไปเห็นกองทัพยกลงมาจากเนินเขา มีธงดำแม่ทัพจารึกอักษรปรากฎชื่อว่าเตียวเปาทหารใหญ่ ทหารทั้งปวงตกใจกลัวทิ้งศัสตราวุธเสีย วิ่งหนีร่นถอยหลังมาถึงปากทางจะออกทางใหญ่ เห็นกองทัพยกสกัดลงมาอีกกองหนึ่ง มีธงแดงจารึกชื่อว่ากวนหินนายทหาร แล้วได้ยินเสียงโห่สนั่นอยู่ในป่านั้นบ้าง
สุมาอี้สำคัญว่าขงเบ้งทำกลอุบายซุ่มทหารไว้ก็ตกใจ ทหารทั้งปวงกลัวทิ้งสเบียงอาหารเครื่องศัสตราวุธเสียเปนอันมาก แตกตื่นกันเปนอลหม่าน กวนหินเตียวเปาสองนายก็มิได้ไล่ติดตามไปตามขงเบ้งสั่ง เก็บได้สเบียงอาหารเครื่องศัสตราวุธทั้งปวงแล้วก็รีบลาดทัพถอยมา
ฝ่ายโจจิ๋นรู้ว่ากองทัพของขงเบ้งเลิกไป ก็รีบยกทหารตามมาถึงปากทาง ซึ่งเกียงอุยม้าต้ายตั้งสกัดอยู่ ก็เข้ารบพุ่งกันเปนสามารถ เกียงอุยม้าต้ายฆ่าฟันทหารโจจิ๋นล้มตายเปนอันมาก โจจิ๋นเสียทีสู้มิได้ก็ถอยทัพกลับหลังไป เกียงอุยม้าต้ายได้ชัยชนะแล้วก็ยกทหารกลับมาเมืองฮันต๋ง
ฝ่ายจูล่งเตงจี๋ซึ่งยกมาตั้งอยู่ตำบลกิก๊กนั้น แจ้งว่าขงเบ้งเลิกทัพมาจากเขาบุกองสันแล้ว ก็ปรึกษากันกับเตงจี๋ว่า บัดนี้กองทัพตำบลเขาบุกองสันก็เลิกไปแล้ว เห็นว่าสุมาอี้จะยกติดตามมามั่นคง ท่านจงจารึกธงลงอักษรเปนชื่อเรา ถ้าเห็นสุมาอี้ตามมาจงคุมทหารรีบหนีไปทางใหญ่ ตัวเราจะคุมทหารซุ่มเดิรตามราวป่า ทหารสุมาอี้เห็นน้อยตัวก็จะไล่กระชั้นไป เราจะบากทางออกตีกระทบหลัง ท่านจงกลับหน้าลงมารบต้านไว้ ทหารสุมาอี้ก็จะแตกไป ครั้นปรึกษากันแล้วก็ยกทหารออกเดิรตามกำหนดกัน
ฝ่ายโกฉุยยกมาตามคำสุมาอี้ครั้งนั้น ก็กำชับเชาหูว่าตัวท่านคุมทหารเปนกองหน้าไปบัดนี้ จงดูอัชฌาสัยอย่าประมาทแก่ข้าศึก ถ้าเห็นทหารจูล่งหนีแล้วจงอย่าได้กระชั้นไล่ขึ้นไป รอรั้งทหารดูท่วงทีก่อน ด้วยจูล่งนั้นเปนคนเจ้าความคิด มักแต่งกลล่อลวงข้าศึกให้เสียที แล้วก็มีฝีมือเข้มแขงนัก ให้เร่งถอยเสีย
เชาหูจึงว่า ท่านอย่าปรารมภ์เลย ทำไมกับฝีมือจูล่ง ข้าพเจ้ามิได้กลัว ขอให้ท่านยกทหารหนุนไปให้ทันทีเถิด ถ้าพบจูล่งแล้วข้าพเจ้าจะจับเอาตัวให้ได้ เชาหูก็ยกทหารสามพันรีบมาถึงตำบลกิก๊ก เห็นทัพเตงจี๋เดิรรีบหนีไปตามทางใหญ่มีธงสำคัญชื่อจูล่ง ก็คิดว่ากองทัพจูล่งจริง จึงขับทหารตามกระชั้นไปทางประมาณสามสิบเส้น
จูล่งเห็นเชาหูไล่ล่วงขึ้นไป ก็ให้ทหารจุดประทัดโห่ร้องออกมาข้างหลังร้องว่า กูชื่อจูล่งรู้จักหรือไม่ เชาหูเหลียวหลังมาเห็นจูล่งก็ตกใจ ชักม้าจะกลับหน้าออกมาสู้กำลังขวางตัวอยู่ จูล่งก็แทงด้วยทวน เชาหูปัดมิทันถูกสีข้างตกม้าตาย ทหารทั้งปวงเห็นดังนั้นก็แตกหนีเข้าป่าสิ้น จูล่งก็ขับทหารรีบตามเตงจี๋มา
แลขณะเมื่อจูล่งรบกับเชาหูนั้น ได้ยินเสียงโห่เอิกเกริกอยู่ข้างหน้า โกฉุยก็ใช้ให้บั้นเจ้งคุมทหารรีบยกขึ้นไปดู จูล่งเห็นทหารยกตามมาก็รออยู่แต่ผู้เดียว จนเตงจี๋ยกทหารไปไกลทางประมาณสามร้อยเส้น บั้นเจ้งแลไปจำสำคัญได้ว่าจูล่งก็กลัวมิอาจจะตามไป จึงให้หยุดทหารอยู่ จูล่งคอยอยู่จนเวลาเย็นแล้ว ไม่เห็นทหารตามมาก็ขับม้าเดิรไปเปนปรกติ
ครั้นโกฉุยยกมาทันบั้นเจ้ง ๆ จึงบอกว่าข้าพเจ้ามาพบจูล่ง ครั้นจะขับทหารติดตามรบพุ่งไปก็เกรงอยู่ ด้วยจูล่งนั้นมีฝีมือกล้าแขงนัก จึงรอท่าท่านอยู่ โกฉุยแจ้งดังนั้นก็มิฟังให้บั้นเจ้งขับทหารรีบตามไป บั้นเจ้งก็คุมทหารร้อยหนึ่งติดตามมาถึงทางซอกเขา ได้ยินเสียงจูล่งร้องตวาดขึ้นแล้วขับทหารทลวงออกมา ทหารทั้งปวงเห็นก็ตกใจพากันวิ่งหนีบุกเข้าไปในป่า บั้นเจ้งก็แขงใจชักม้าเข้าไปต่อสู้จูล่ง ๆ ยิงด้วยเกาทัณฑ์ถูกหมวกบั้นเจ้งพลัดตกจากสีสะก็สดุ้งกลัวตกลงมาจากม้า จูล่งก็ขับม้าสอึกเข้าไปเอาปลายทวนจ่อหัวอกไว้แล้วจึงว่า แม้จะฆ่ามึงเสียบัดนี้ก็เหมือนฆ่าสตรีหาต้องการไม่ กูปล่อยเสียให้ทานชีวิต แล้วมึงเร่งกลับไปบอกให้นายมึงรีบยกมาสู้กับกูเถิดกูจะคอยท่าอยู่ บั้นเจ้งมีความยินดี ก็ขึ้นม้ากลับไปบอกแก่โกฉุยทุกประการ โกฉุยแจ้งดังนั้นก็กลัวมิได้ยกทหารตามไป จูล่งก็ขับม้าตามเตงจี๋ป้องกันทหารทั้งปวงมิได้มีอันตรายสิ่งใดจนถึงเมืองฮันต๋ง ฝ่ายโจจิ๋นกับโกฉุยก็พากันยกกลับมาจะตีเอาเมืองเทียนซุยกับเมืองลำอั๋นเมืองฮันต๋ง
ขณะนั้นสุมาอี้ยกทหารมาถึงกลางทาง แจ้งกิตติศัพท์ว่าขงเบ้งยกทหารเลิกไปจากเมืองเสเสียแล้ว ก็ให้กลับพลทหารคืนมาเข้าเมืองเสเสีย จึงให้สืบถามชาวบ้านชาวเมืองทั้งปวงว่า ขงเบ้งมาตั้งอยู่ในเมืองเสเสียนี้มีทหารอยู่สักเท่าใด หญิงชายทั้งนั้นจึงบอกว่า เมื่อขงเบ้งยกทหารมาตั้งอยู่นั้นมีทหารสองพันห้าร้อยแต่ล้วนพลเรือน ทหารที่มีฝีมือนั้นก็หามีไม่
อนึ่งกวนหินเตียวเปาซึ่งไปตั้งอยู่ตำบลเขาบุกองสันนั้นเล่า ก็มีทหารนายละสามพันทำกลวิ่งสับสนเปลี่ยนกันไปหัวเขาท้ายเขา จะได้มีทหารอื่นซุ่มซ่อนอยู่นอกนั้นอีกหามิได้ สุมาอี้แจ้งดังนั้นก็เอามือตบอกเข้าว่า เรามิรู้เท่าความคิดขงเบ้งเลย ครั้นสุมาอี้พักทหารอยู่เมืองเสเสียจัดแจงบ้านเมืองเปนปรกติแล้ว ก็ยกทหารกลับไปเมืองเตียงอั๋น จึงทูลพระเจ้าโจยอยตามซึ่งได้ทำการรบพุ่งนั้นทุกประการ
พระเจ้าโจยอยได้แจ้งดังนั้นก็มีความยินดีจึงตรัสว่า ซึ่งท่านยกทหารไปกำจัดศัตรูกลับคืนเอาหัวเมืองได้ครั้งนี้ ก็เปนความชอบของท่านใหญ่หลวงนัก สุมาอี้จึงกราบทูลว่า ซึ่งข้าพเจ้ายกไปทำการกำจัดข้าศึกครั้งนี้ก็ยังมิราบคาบทีเดียว ด้วยทหารขงเบ้งนั้นแตกหนีกลับเข้าไปพักอยู่ในเมืองฮันต๋งนั้นได้มาก เห็นขงเบ้งจะซ่องสุมผู้คนกลับมาทำการอีก ข้าพเจ้าจะยกกองทัพใหญ่ไปตีเมืองฮันต๋งเสีย ถ้าได้เมืองฮันต๋งแล้ว เห็นว่าในขอบขัณธเสมานี้จะมีความสุขสืบไป
พระเจ้าโจยอยก็เห็นด้วยมีพระทัยยินดี จึงให้เกณฑ์ทหารทั้งปวงทุกหัวเมืองให้แก่สุมาอี้นั้นสิ้นเชิง ขณะนั้นซุนจู้เปนขุนนางผู้ใหญ่ จึงเข้ามาทูลห้ามพระเจ้าโจยอยว่า ครั้งพระอัยกาของพระองค์เมื่อยังเปนมหาอุปราชอยู่ ยกพลทหารไปตีเอาเมืองฮันต๋งนั้น ได้ออกพระโอษฐ์ตรัสไว้ว่า เมืองฮันต๋งคับขันนัก ประดุจหนึ่งตั้งอยู่ในปากเหว หากบุญของเราจึงได้สำเร็จ แม้วาสนาหาไม่ก็จะพาทหารทั้งปวงตายเสียเหมือนหนึ่งตกลงในเหว พระองค์ก็มีสติปัญญาชำนาญในการสงครามยังออกโอษฐ์ถึงเพียงนี้
อนึ่งข้าพเจ้ามาเห็นว่าตำบลจำก๊กนั้นเล่าก็เปนเมืองแดนต่อแดน มีจังหวัดโดยรอบคอบทางถึงห้าพันเส้น แต่ล้วนซอกห้วยธารเขาป่าดงรกชัฏ หนทางที่จะยกพลทหารเดิรขบวรทัพไปนั้นก็ยากขัดสน ซึ่งจะยกไปเห็นจะได้ความลำบาก ขอให้งดกองทัพไว้ก่อน จงกะเกณฑ์ทหารซึ่งมีฝีมือเปนผู้ใหญ่คุมทหารไปตั้งรักษาด่านทางให้มั่นคงจงทุกตำบล อย่าให้ศัตรูล่วงเข้ามาได้ พักศึกอยู่ปลูกเลี้ยงบำรุงทหารทั้งปวงให้มีกำลังแกลัวกล้าขึ้นไว้ คอยดูท่วงทีเมืองเสฉวนกับเมืองกังตั๋ง ด้วยเปนอริกันอยู่ เห็นว่าเมืองสองเมืองนี้ก็จะเกิดจลาจลกันขึ้นเองเปนมั่นคง ฝ่ายเราเห็นได้ทีแล้วจึงยกทหารเดิรสบายเข้าไปเอาเมืองเสฉวน ก็จะได้เปรียบดีกว่ารีบยกไปบัดนี้อีก
พระเจ้าโจยอยจึงถามสุมาอี้ว่า ซุนจู้ว่าดังนี้ท่านจะเห็นประการใด สุมาอี้จึงว่าซุนจู้ว่าดังนี้ก็ชอบอยู่ พระเจ้าโจยอยก็ให้สุมาอี้กะเกณฑ์ทหารยกไปรักษาด่านทางทุกตำบล แล้วก็ให้โกฉุยเตียวคับสองนายคุมทหารอยู่รักษาเมืองเตียงอั๋น จัดแจงบ้านเมืองสำเร็จแล้ว สุมาอี้ก็เชิญเสด็จพระเจ้าโจยอยยกไปอยู่เมืองลกเอี๋ยงเปนเมืองหลวง
ฝ่ายขงเบ้งครั้นยกมาถึงเมืองฮันต๋งแล้ว จึงตรวจตรานายทหารทั้งปวงมิได้เห็นจูล่งกับเตงจี๋ก็ทุกข์ใจมีความวิตกนัก พอทหารเข้ามาบอกว่าจูล่งกับเตงจี๋คุมทหารยกมาข้างหลัง ผู้ใดมิได้เปนอันตรายแต่ม้าตัวหนึ่งก็มิได้ตาย ขงเบ้งได้ฟังก็ดีใจพาทหารทั้งปวงออกมารับจูล่งเตงจี๋ถึงประตูเมือง จูล่งเห็นดังนั้นก็ตกใจโจนลงจากม้าวิ่งไปคุกเข่าลงคำนับแล้วว่า ตัวข้าพเจ้าเปนทหารล่าทัพเสียทีข้าศึกมา เหตุไฉนมหาอุปราชจึงออกมารับ
ขงเบ้งเห็นจูล่งคำนับก็มีความยินดี จึงเอามือทั้งสองเข้าประคองตัวจูล่งแล้วก็ว่า ครั้งนี้ข้าพเจ้าผิดมิได้พินิจว่าคนดีแลชั่วใช้ไปจึงทำให้เสียการ ท่านทั้งหลายจึงได้ความลำบากทั้งนี้ก็เพราะเราผู้เดียว เสียทแกล้วทหารทุกหมวดทุกกองเปนอันมาก แต่ท่านผู้เดียวทำประการใดจึงมิได้มีอันตราย เตงจี๋จึงบอกความให้ขงเบ้งฟังทุกประการ ขงเบ้งได้แจ้งก็สรรเสริญว่า จูล่งนี้เปนทหารเอกหาผู้เสมอมิได้ แล้วก็พากันเข้ามา เอาทองสิบชั่งมาปูนบำเหน็จแก่จูล่ง กับแพรดีหมื่นพับให้แจกทหารทั้งปวง
จูล่งคำนับแล้วก็มิได้รับสิ่งของทั้งปวง ว่าตัวข้าพเจ้าเปนคนทัพแตกเสียการมา ก็หาความชอบสิ่งใดมิได้ ซึ่งข้าพเจ้าจะรับเอาสิ่งของทั้งนี้มิบังควร ขอมหาอุปราชให้เอาคืนเข้าไว้ในท้องพระคลังเถิด ถ้าถึงกำหนดเบี้ยหวัดแล้วจงเอาแจกทหารทั้งปวง ขงเบ้งจึงคิดว่า พระเจ้าเล่าปี่ว่าไว้ว่า จูล่งนี้เปนคนซื่อก็จริงทุกประการ แต่วันนั้นไปขงเบ้งก็มีความคารวะจูล่งเปนอันมาก ขณะนั้นพอคนเข้ามาบอกว่า บัดนี้ม้าเจ๊กอองเป๋งอุยเอี๋ยนโกเสียงมาถึงแล้ว
ขงเบ้งให้อองเป๋งเข้ามาแล้วถามว่า ตัวท่านเปนผู้ใหญ่ เราไว้ใจให้ไปรักษาตำบลเกเต๋งด้วยม้าเจ๊กได้กำชับว่ากล่าวไป เหตุไฉนมิได้ห้ามปราม ละให้ม้าเจ๊กขึ้นไปทั้งค่ายอยู่บนเขาให้เสียการทั้งนี้ อองเป๋งคำนับแล้วจึงบอกว่า ซึ่งมหาอุปราชกำชับแก่ข้าพเจ้าไปนั้นจะได้ละลืมเสียหามิได้ เมื่อไปถึงตำบลเกเต๋งนั้นข้าพเจ้าได้ทัดทานเปนหลายครั้ง ม้าเจ๊กขึ้งโกรธมิฟังข้าพเจ้าจึงเสียการไป แล้วอองเป๋งก็แจ้งเนื้อความให้ฟังสิ้นทุกประการ
ขงเบ้งแจ้งแล้วก็ขับอองเป๋งออกไปเสีย จึงให้หาม้าเจ๊ก ๆ รู้ว่าโทษตัวผิดใหญ่หลวง จึงมัดตัวเองเข้ามาหน้าขุนนางทั้งปวง ขงเบ้งจึงถามว่า ตัวท่านมีสติปัญญาได้เรียนรู้ในกลสงครามมาแต่น้อยจนใหญ่ แลขันอาสาไปครั้งนี้เราก็ได้กำชับเปนกวดขัน ว่าตำบลเกเต๋งนั้นเปนที่สำคัญอยู่ ท่านอวดรู้ทำทานบนให้แก่เรา บัดนี้ก็ไม่เหมือนทานบนทำให้เสียการทั้งนี้โทษท่านก็ใหญ่หลวง ครั้นจะมิเอาโทษตามพระอัยการศึกนั้น สืบไปเบื้องหน้าทหารทั้งปวงก็จะดูเบาแก่ราชการ แม้ท่านตายเสียผู้เดียวก็จะเปนกฎหมายอย่างธรรมเนียมไป ราชการก็ไม่แปรปรวนฟั่นเฟือนเสีย ท่านอย่าน้อยใจเราเลย อันบุตรภรรยาอยู่ภายหลัง เราจะช่วยทำนุบำรุงเลี้ยงไปดังตัวท่านยังอยู่ เกิดมาเปนชาติทหารแล้ว อย่าได้อาลัยแก่ชีวิตเลย จงสู้ตายตามโทษานุโทษนั้นเถิด แล้วก็สั่งให้เอาม้าเจ๊กไปฆ่าเสีย ม้าเจ๊กก็ร้องไห้อ้อนวอนขอโทษต่าง ๆ
ขงเบ้งเห็นม้าเจ๊กร้องไห้อ้อนวอนก็กลั้นน้ำตามิได้ ร้องไห้แล้วจึงว่าตัวท่านกับเรารักกันอยู่เหมือนพี่กับน้อง ซึ่งเราทำทั้งนี้ก็ตามกฎหมายอย่างธรรมเนียม ใช่จะมีใจชิงชังท่านหามิได้ อันบุตรภรรยาของท่านนั้นเราจะเลี้ยงไว้
พอว่าสิ้นคำลงทหารก็คุมเอาม้าเจ๊กออกไป ขณะเมื่อทหารจะลงดาบนั้น พอเจียวอ้วนมาแต่เมืองเสฉวนจึงห้ามให้งดไว้ ก็เข้าไปว่าแก่ขงเบ้งว่า ซึ่งม้าเจ๊กกระทำให้เสียการครั้งนี้โทษถึงตายอยู่แล้ว แต่ข้าพเจ้าเห็นว่าบ้านเมืองยังมิราบคาบ แลมหาอุปราชจะมาฆ่าทหารเอกเสียฉนี้หาเสียดายไม่หรือ ขงเบ้งจึงว่าเราทำทั้งนี้ใช่จะมีความขึ้งโกรธหามิได้ แม้จะละโทษม้าเจ๊กเสียทหารทั้งปวงก็จะเอาเยี่ยงอย่าง พอว่ายังมิขาดคำทหารก็เอาสีสะม้าเจ๊กเข้ามาให้แก่ขงเบ้ง ๆ เห็นสีสะม้าเจ๊กก็ระลึกถึงคำเล่าปี่ว่าไว้แต่ก่อนก็ร้องไห้
เจียวอ้วนจึงถามว่า ม้าเจ๊กทำผิดท่านสั่งให้เอาไปประหารชีวิตเสีย แล้วเหตุใดจึงร้องไห้เล่า ขงเบ้งจึงว่า ซึ่งเราร้องไห้ทั้งนี้ใช่จะอาลัยด้วยรักม้าเจ๊กหามิได้ เราคิดถึงคำพระเจ้าเล่าปี่เมื่อมาพักอยู่เมืองเป๊กเต้นั้น จะใกล้ตายได้ว่าไว้แก่เราว่า ม้าเจ๊กนี้ปากรู้มากกว่าใจ ซึ่งจะใช้การใหญ่ไปภายหน้ามิได้ เราลืมไปมิได้คิด ครั้นเห็นสีสะม้าเจ๊กระลึกได้จึงร้องไห้
ขงเบ้งบอกดังนั้นแล้วก็ให้ทหารเอาสีสะไปเที่ยวตะเวนรอบเมือง จึงให้แต่งการศพตามประเพณีแล้ว ก็ให้เงินทองแก่บุตรภรรยาม้าเจ๊กเปนอันมาก ยิ่งกว่าตัวม้าเจ๊กยังมีชีวิตอยู่ ครั้นแล้วก็แต่งเปนเรื่องราวให้เจียวอ้วนไปทูลพระเจ้าเล่าเสี้ยนเปนใจความว่า ข้าพเจ้ายกทหารไปทำการรบพุ่งด้วยสุมาอี้ครั้งนี้ เบาแก่การรู้มิถึงความเสียทีแก่ข้าศึก ให้ทหารเสียในสงครามเปนอันมาก โทษข้าพเจ้าใหญ่หลวงนัก แลบัดนี้ข้าพเจ้าจะขอถอดตัวออกจากที่ตามโทษานุโทษ
ครั้นพระเจ้าเล่าเสี้ยนแจ้งดังนั้น จึงตรัสแก่ขุนนางทั้งปวงว่า อันการสงครามนี้ก็เปนประเพณีแพ้แลชนะมาแต่ก่อน ซึ่งมหาอุปราชเสียทีแก่ข้าศึกนั้น จะถอดเสียจากที่ฐานาศักดิ์ก็มิบังควร เหตุไฉนมหาอุปราชจึงมาเจรจาดังนี้
บิฮุยซึ่งเปนขุนนางผู้ใหญ่จึงทูลว่า อันกฎหมายอย่างธรรมเนียมสำหรับแผ่นดินมาแต่ก่อนนั้นข้าพเจ้าแจ้งอยู่ว่า นายทัพนายกองทั้งปวงซึ่งพระเจ้าหมื่นปีตรัสใช้ให้ถือพลไปทำการสงคราม ก็ย่อมถือกฎหมายเปนบันทัด แลซึ่งขงเบ้งเปนมหาอุปราชเสียทีแก่ข้าศึกมาทั้งนี้ ก็ต้องด้วยกฎหมายอย่างธรรมเนียมอยู่แล้ว ครั้นพระองค์จะยกโทษเสียมิทำตามขนบธรรมเนียมบัดนี้ ประเพณีแผ่นดินก็จะฟั่นเฟือนไป ขอให้กระทำตามเรื่องราวมหาอุปราชเถิด
พระเจ้าเล่าเสี้ยนได้ฟังก็เห็นชอบ จึงให้มีตราไปถอดขงเบ้งออกจากที่มหาอุปราช ตํ่าศักดิ์ลงมาสามสถาน ให้เปนแต่ที่อิ้วจงกุ๋น ได้บังคับบัญชาทหารทั้งปวงเหมือนกันกับมหาอุปราช แล้วก็ให้บิฮุยถือไป ครั้นบิฮุยมาถึงเมืองฮันต๋ง เข้าไปคำนับขงเบ้งแล้วจึงเอาตราส่งให้ แล้วคิดกลัวขงเบ้งจะได้ความอัปยศจึงว่า แต่แรกมหาอุปราชยกทหารไปตีหัวเมืองได้ถึงสิบตำบลนั้น พระเจ้าเล่าเสี้ยนแลเสนาบดีอาณาประชาราษฎรมีความยินดีสรรเสริญปัญญาความคิดท่านทั้งเมือง
ขงเบ้งได้ยินบิฮุยว่าดังนั้นก็โกรธหน้าตึงขึ้น จึงว่าแต่แรกเราตีได้หัวเมืองก็จริง ครั้นมาภายหลังก็กลับเสียมิได้เปนสิทธิ์แก่ตัวก็รู้อยู่ด้วยกัน ท่านมาเจรจาฉนี้มิเยาะเราหรือ บิฮุยเห็นขงเบ้งโกรธก็แกล้งเฉยเสียทำเปนไม่รู้จึงไถลว่า พระเจ้าเล่าเสี้ยนแจ้งไปว่ามหาอุปราชได้เกียงอุยทหารพระเจ้าโจยอยมาไว้ก็ยินดีนักหนา ขงเบ้งจึงว่าเราไปทำการครั้งนี้ ก็เสียทแกล้วทหารเปนอันมาก เสียเปรียบข้าศึกถึงร้อยเท่า แลได้ทหารมาแต่ผู้เดียวนี้จะเกื้อหนุนสิ่งใด ใช่ว่าเขาจะเปลืองทหารลงก็หาไม่ ท่านจะว่าให้เราอัปยศหรือ
บิฮุยจึงถามต่อไปว่า ปัดนี้มหาอุปราชซ่องสุมทหารไว้ได้อีกสามสิบสี่สิบหมื่นนี้ยังจะคิดทำการแก้มืออีกหรือประการใด ขงเบ้งจึงว่าครั้งก่อนเรายกทหารไปทำเสียการแก่ข้าศึกที่ตำบลกิก๊กนั้นเปนอันมาก ทุกวันนี้เหมือนเปนฝีอยู่ในอกช้ำใจนัก ก็คิดจะไปทำการแก้แค้นให้ได้ ท่านอุตส่าห์ทำการด้วยเราเถิด บิฮุยได้ฟังดังนั้นก็มีความยินดีด้วย คำนับแล้วก็ลากลับไปเมืองเสฉวน ฝ่ายขงเบ้งก็ซ่องสุมทแกล้วทหารทั้งปวงซ้อมหัดการตามกระบวรสงคราม แลตระเตรียมพรักพร้อมไว้ทุกประการ
ขณะนั้นกิตติศัพท์แจ้งไปถึงเมืองลกเอี๋ยง พระเจ้าโจยอยจึงให้หาสุมาอี้เข้ามาปรึกษาว่าจะยกไปตีเมืองเสฉวน สุมาอี้จึงว่า อันเทศกาลนี้ก็เปนฤดูคิมหันต์ร้อนนัก ซึ่งกองทัพเมืองเสฉวนแลเมืองฮันต๋งจะยกมาทำอันตรายนั้นก็เห็นยังจะมามิได้ ฝ่ายเราจะยกไปตีเมืองเสฉวนแลเมืองฮันต๋งเล่าก็มิสดวก ด้วยขงเบ้งรู้ตัวก็จะยกทหารมาตั้งสลักทางเสีย
พระเจ้าโจยอยจึงว่า ซึ่งท่านจะรอกองทัพมิยกไปนั้นก็ชอบอยู่ แม้ว่าข้าศึกจะมาทำอันตรายแก่เราก่อนท่านจะคิดประการใด สุมาอี้จึงว่าอย่าปรารมภ์เลยข้าพเจ้าแจ้งอยู่สิ้นแล้ว แม้ว่าขงเบ้งจะกล้ายกมาทำอันตรายแก่เราครั้งนี้ ก็เห็นจะไม่มาทางเขากิสาน จะยกทหารลัดทางตันฉองเปนมั่นคง ข้าพเจ้าจะแต่งทหารให้ออกไปตั้งค่ายก่อกำแพงปิดปากทางไว้ มิให้ล่วงเข้ามาถึงเมืองได้ พระเจ้าโจยอยก็มีความยินดี จึงถามว่าท่านจะแต่งให้ทหารผู้ใดออกไป
สุมาอี้จึงบอกว่า เฮกเจียวซึ่งเปนที่จบป๋าจงกุ๋นเจ้าเมืองโหไสนี้มีกำลังตัวสูงได้หกศอกเศษ แล้วประกอบด้วยปัญญาความคิดมาก เห็นจะต่อสู้กับขงเบ้งนั้นได้ ข้าพเจ้าจะแต่งให้ออกไปตั้งขัดทัพอยู่ พระเจ้าโจยอยก็เห็นด้วย จึงให้คนถือหนังสือไปถึงเฮกเจียวณะเมืองโหไส ให้ยกทหารมาตั้งขัดทัพอยู่ตำบลตันฉองตามคำสุมาอี้ทุกประการ
ขณะนั้นมีทหารถือหนังสือมาแจ้งแต่เมืองเอียวจิ๋วว่า บัดนี้จิวหองเจ้าเมืองกวนหยงยกเอาเมืองมาออกแก่โจหิวแล้ว พระเจ้าโจยอยจึงเอาหนังสือนั้นฉีกผนึกออกอ่านดูเปนใจความเจ็ดข้อ ว่าให้ยกทหารไปตีเอาเมืองกังตั๋ง จึงปรึกษาด้วยสุมาอี้ ๆ จึงทูลว่า ซึ่งว่ามาในหนังสือทั้งนี้ชอบนัก ถ้ากระนั้นข้าพเจ้าจะขอยกไปช่วยโจหิวทำการกำจัดข้าศึกเสีย ตีเอาเมืองกังตั๋งให้จงได้
กากุ๋ยขุนนางผู้ใหญ่จึงว่า ซึ่งท่านจะให้สุมาอี้ยกกองทัพไปนั้นข้าพเจ้าไม่เห็นด้วย อันชาวเมืองกังตั๋งนั้นเปนคนหาความสัตย์มิได้พูดจาเหลาะแหละลอมแลมนักไม่มีความจริง จิวหองนี้เปนชาวเมืองกังตั๋งแล้วก็มีปัญญาความคิดมาก ซึ่งจะมาอ่อนน้อมโดยสุจริตนั้นผิดอยู่ เห็นจะคิดเปนกลอุบายล่อลวงให้หลงยกไปตีเอาเมืองกังตั๋ง แล้วภายหลังจะย้อนทำร้ายเราจะเชื่อฟังมิได้
สุมาอี้จึงว่าท่านว่านี้มิชอบ จิวหองหรือจะอาจลวงเรา การครั้งนี้มิทำก็จำทำ พระเจ้าโจยอยจึงว่า ถ้าฉนั้นท่านจงเอากากุ๋ยไปทำการด้วยเถิด สุมาอี้ก็คำนับลาพระเจ้าโจยอยจัดแจงพลทหารพร้อมแล้ว ก็ยกไปบัญจบกองทัพณเมืองเอียวจิ๋ว ครั้นได้ฤกษ์แล้วโจหิวยกแยกไปเมืองอ้วนเสียกองหนึ่ง ให้กากุ๋ยกับหมันทองเฮาจิดคุมทหารกองหนึ่งยกไปทางเมืองหยงเสีย สุมาอี้เปนกองใหญ่ยกไปทางกังเหลง กำหนดไปพร้อมกันณเมืองกังตั๋ง
ฝ่ายซุนกวนรู้ว่ากองทัพสุมาอี้โจหิวยกมา จึงปรึกษาแก่ขุนนางทั้งปวงว่า จิวหองแต่งกลอุบายทำไปนอบนบเข้าด้วยโจหิว ลวงให้ยกทหารมาเปนสามทางจะใกล้ถึงเมืองเราแล้ว ซึ่งจะเอาชัยชนะแก่ข้าศึกบัดนี้ท่านทั้งหลายจะคิดประการใด
โกะหยงจึงว่า อันการทั้งนี้ก็ใหญ่หลวงอยู่ ขอให้ลกซุนเปนแม่กองใหญ่คุมทหารยกออกไปทำการจึงจะได้ ซุนกวนก็เห็นด้วยจึงตั้งลกซุนเปนฮูก๊กไต้จงกุ๋น แปลภาษาไทยว่าเจ้าพระยาชูเมือง ให้เปนแม่ทัพ ราชการทั้งปวงสิทธิ์ขาดทั่วทั้งขอบขันธเสมาสนององค์พระเจ้าซุนกวน
ลกซุนคำนับรับที่แล้ว จึงขอจูหวนจวนจ๋องเปนปลัดซ้ายขวา ซุนกวนก็ อนุญาตให้ จึงตั้งจูหวนเปนฝ่ายขวา จวนจ๋องเปนฝ่ายซ้าย ลกซุนก็เกณฑ์ทหารทั้งปวงในแปดสิบแปดหัวเมือง ได้ทหารเจ็ดสิบห้าหมื่นพร้อมด้วยเครื่องศัสตราวุธจะยกไปเปนสามกอง
จูหวนจึงว่า ซึ่งโจหิวหลงด้วยกลของจิวหอง ยกกองทัพล่วงเข้ามาทั้งนี้เปนคนหาปัญญามิได้ แลเราจะยกไปต่อด้วยโจหิวทั้งนี้เห็นจะได้ชัยชนะถ่ายเดียว แม้โจหิวแตกแล้วข้าพเจ้าเห็นว่าจะหนีไปทางเหียบเส็บแลกุยกี๋สองทางนี้เปนมั่นคง อนึ่งทางสองตำบลนี้เปนซอกเขาคับแคบนัก ข้าพเจ้ากับจวนจ่องจะขอยกทหารไปตัดไม้ทับทางขนศิลาถมเสียก่อน ก็จะจับตัวโจหิวได้โดยง่าย ถ้าได้ตัวโจหิวแล้วเราก็จะรีบยกเข้าไปตีเอาเมืองซิวฉุนอันเปนเมืองสำคัญนั้นให้ได้ แม้ได้เมือซิวฉุนสมคะเนแล้ว ก็จะเดิรสบายเข้าไปเอาเมืองฮูโต๋เมืองลกเอี๋ยงได้โดยสดวก
ลกซุนจึงว่า ซึ่งท่านว่านี้มิชอบ อุบายของเราอันหนึ่งข้าพเจ้าคิดไว้เสร็จอยู่แล้ว ท่านอย่าวิตกเลย จึงให้จูกัดกิ๋นคุมทหารอยู่รักษาเมืองกังเหลงคอยรับทัพสุมาอี้ แล้วก็ตระเตรียมทหารพร้อมไว้คอยฤกษ์อยู่
ฝ่ายจิวหองครั้นรู้ว่าโจหิวยกมาถึงเมืองแล้ว ก็ออกมารับตามประเพณี โจหิวจึงว่า ท่านมีหนังสือมาถึงเราแจ้งเนื้อความเจ็ดข้อนั้น เราก็ได้เอาเนื้อความกราบทูลแก่พระเจ้าโจยอย ๆ ก็มีความยินดีเชื่อท่าน จึงให้เรายกทหารมาเปนสามทาง แลบัดนี้เราคิดกินใจอยู่หน่อยหนึ่ง ด้วยปากคำผู้คนทั้งปวงพูดกันว่า ท่านมีสติปัญญากอปร์ด้วยกลอุบายมาก เกลือกจะล่อลวงเราให้เสียการเมื่อปลายมือ แล้วประการหนึ่งก็คิดว่าซึ่งท่านจะลวงเราก็คงจะไม่เปน แต่ว่ายังคิดสองใจสามใจอยู่
จิวหองได้ฟังดังนั้นก็ทำร้องไห้ ชักเอากระบี่ออกมาจะเชือดฅอตายเสีย โจหิวตกใจฉวยชิงเอากระบี่ไว้แล้วห้ามว่า ท่านจะฆ่าตัวเสียใย จิวหองจึงว่า อันเนื้อความเจ็ดข้อซึ่งข้าพเจ้าแจ้งไปแก่ท่านนั้นเปนความจริง แลผู้ซึ่งมาเจรจาว่าข้าพเจ้าคิดจะล่อลวงท่านนั้น ชรอยจะเปนกลอุบายเมืองกังตั๋งแกล้งจะให้ปรากฎมา ปราถนาจะมิให้ท่านเชื่อใจข้าพเจ้า ๆ น้อยใจว่าตัวนี้ถ้าเปนฟักแฟงจะผ่าอกออกให้ท่านเห็นเท็จและจริง ว่าแล้วก็ทำจะเอากระบี่เชือดฅอเสียอีก
โจหิวเห็นดังนั้นก็ชิงเอากระบี่ไว้เข้ากอดเอาตัวแล้วว่า ข้าพเจ้าว่าสัพยอกลองใจท่านเล่นเท่านี้หรือจะมาฆ่าตัวเสียเล่า ขอขะมาท่านเถิดอย่าถือโทษเลย จิวหองจึงว่า ข้าพเจ้าสัตย์ซื่อต่อท่านจริง ๆ ควรหรือมาว่าฉนี้เล่า ก็เอากระบี่ตัดผมทิ้งออกไป ว่าผมนี้เปนที่รักดังบิดามารดาข้าพเจ้า ๆ ตัดออกให้ท่านเห็นความจริงจงพิเคราะห์ดูเถิด โจหิวเห็นจิวหองทำดังนั้นก็เชื่อหาความรังเกียจไม่ จึงให้แต่งโต๊ะเลี้ยง ครั้นกินโต๊ะแล้วจิวหองก็คำนับลากลับไป
เวลารุ่งเช้ากากุ๋ยมาถึงพร้อมกันเข้า จึงไปหาโจหิวคำนับตามประเพณี โจหิวจึงถามว่าท่านมีกิจสิ่งใดจะว่าไรหรือ กากุ๋ยจึงว่า ข้าพเจ้าเข้ามาบัดนี้หวังจะพูดกับท่านให้แน่นอนเสีย ด้วยข้าพเจ้าเห็นว่าทหารเมืองกังตั๋งนั้นจะมาตั้งสกัดอยู่เมืองอ้วนเสีย ขอท่านอย่าเพ่อยกทหารล่วงเข้าไปก่อน คอยท่าให้กองทัพสุมาอี้ยกมาถึงพร้อมกันแล้วจึงจะยกเข้าไปช่วยกันระดมตีทีเดียว
โจหิวจึงว่า ท่านมาห้ามปรามเราทั้งนี้ ปราถนาจะทำการชิงเอาความชอบหรือ กากุ๋ยจึงว่า ข้าพเจ้าแจ้งว่าจิวหองมาตัดผมสาบาลแก่ท่านนั้น เปนกลอุบายดอกหาจริงไม่ จึงเข้ามาห้ามท่านไว้ให้คอยท่าพร้อมกันก่อน แม้ฉุกมีเหตุประการใดก็จะได้ช่วยกันสดวก
โจหิวจึงว่า แรกจะมาทำการสงคราม ควรหรือมาเจรจาว่าเปนกลอุบายฉนี้ จะให้ทแกล้วทหารทั้งปวงเสียน้ำใจให้เสียการไป จะเอาไว้มิได้ ก็สั่งให้ทหารเอาตัวกากุ๋ยไปฆ่าเสีย ทหารทั้งปวงจึงว่า ซึ่งท่านจะให้ฆ่ากากุ๋ยเสียนั้น สงครามยังมิได้ทำแก่ข้าศึกก่อนเห็นมิควร ข้าพเจ้าทั้งปวงจะขอโทษไว้สักครั้งหนึ่ง โจหิวก็อนุญาตยกโทษให้ จึงให้ถอดกากุ๋ยออกเสียจากแม่ทัพ เอาตัวไว้ใช้กิจการในกองทัพ แล้วก็ให้ยกทหารจะไปตีเมืองอ้วนเสีย
ขณะนั้นจิวหองแจ้งว่าโจหิวถอดกากุ๋ยเสียจากที่นายกองก็คิดว่า แม้โจหิวเชื่อฟังถ้อยคำกากุ๋ยเมืองกังตั๋งก็จะมีอันตราย บัดนี้เทพดาจะให้ความชอบแก่เราพะเอิญเปน คิดแล้วก็มีความยินดี จึงแต่งหนังสือไปถึงลกซุนว่า บัดนี้โจหิวหลงด้วยกลข้าพเจ้ายกกองทัพล่วงเข้ามาแล้ว ขอให้ท่านคิดอ่านเอาชัยชนะเถิด ลกซุนแจ้งหนังสือแล้ว ก็สั่งให้ทหารยกไปซุ่มอยู่ตำบลเซ็กเต๋งนั้นกองหนึ่ง แล้วแต่งให้ชีเซ่งเปนกองหน้ายกทหารล่วงไป โจหิวพาเอาตัวจิวหองยกมาถึงกลางทางจึงถามว่า ที่จะพักทหารข้างหน้านั้นชื่อตำบลใด จิวหองบอกว่าข้างหน้านั้นชื่อว่าเซ็กเต๋ง ขอให้ท่านยกทหารรีบไปเถิดอย่าวิตกเลย โจหิวก็หาความสงสัยมิได้รีบยกทหารทั้งปวงมาพักอยู่ตำบลเซ็กเต๋ง เวลารุ่งเช้าม้าใช้ไปสอดแนมได้เนื้อความมาแจ้งว่า กองทัพเมืองกังตั๋งยกมาตั้งสกัดปากทางอยู่ โจหิวแจ้งดังนั้นก็ตกใจจึงว่า จิวหองบอกเราว่าตำบลเซ็กเต๋งนั้นทางสดวกอยู่หามีกองทัพไม่ แลบัดนี้เหตุไฉนจึงมีกองทัพมาสกัดอีกเล่า จึงให้ทหารไปหาจิวหองในทันใด ทหารจึงบอกว่าจิวหองกับบ่าวประมาณสามสิบคนหนีไปแล้ว
โจหิวรู้ว่าจิวหองลวงมาให้ต้องด้วยกลแล้วหลบตัวเสียก็โกรธ จึงว่าถ้าฉนั้นเราก็ไม่กลัว สงครามเพียงนี้เราจะเอาชัยชนะจงได้ ก็แต่งให้เตียวเภาคุมทหารเปนนายกองหน้ายกเข้าระดมตี ซิเซ่งก็ขับทหารออกมาสู้ด้วยเตียวเภาได้ประมาณสิบเพลง เตียวเภาทานกำลังมิได้ก็ชักม้าหนีกลับหลังไป จึงบอกแก่โจหิวว่าซิเซ่งมีกำลังมากนัก ข้าพเจ้ากลัวจะเสียทีจึงกลับมาแจ้งแก่ท่าน โจหิวจึงว่า ซึ่งซิเซ่งเข้มแข็งนั้นท่านอย่าวิตกเลย ไว้พนักงานเราจะตีให้แตกจงได้ จึงให้เตียวเภาคุมทหารสองหมื่นยกไปตั้งซุ่มอยู่ทิศใต้ จึงให้สีเกี๋ยวคุมทหารสองหมื่นไปซุ่มอยู่ทิศเหนือ กำหนดว่าเราจะเปนกองกลางยกเข้าไปล่อแล้วจะทำเสียทีถอยออกมาให้ไล่ ถ้าได้ยินเสียงประทัดสัญญาแล้ว ให้ยกทหารทั้งสองข้างตีกระหนาบออกมา เตียวเภาสีเกี๋ยวสองนายรับคำแล้วก็คุมทหารไปซุ่มอยู่แต่เวลากลางคืน
ฝ่ายลกซุนจึงแต่งให้จูหวนจวนจ๋องคุมทหารนายละสามหมื่น ยกลัดทางวกไปข้างหลังค่ายโจหิว กำหนดว่าได้ทีแล้วให้จุดเพลิงขึ้น ถ้าเราเห็นแสงเพลิงแล้วจะยกทหารตีกระทบเข้าไป ฝ่ายท่านก็ตีออกมา เห็นจะจับโจหิวได้โดยง่าย จูหวนจวนจ๋องรับคำแล้วก็ยกทหารแยกกันลัดไปแต่เวลาคํ่า
เตียวเภายกไปตั้งซุ่มอยู่ เห็นกองทัพจูหวนมิได้รู้ว่าเปนทหารเมืองกังตั๋ง สำคัญว่าเปนกองตะเวนพวกกัน ก็ขี่ม้าเดิรเข้าไปถามจูหวน จูหวนก็เอาง้าวฟันตกม้าลงตาย ทหารทั้งปวงก็แตกตื่นอลหม่านไป จูหวนได้ทีก็ให้จุดเพลิงขึ้นในทันใด จวนจ๋องเห็นแสงเพลิงก็รีบยกมา พบกองทัพสีเกี๋ยวซึ่งมาซุ่มอยู่ ก็ขับทหารเข้ารบพุ่งฆ่าฟันกันล้มตายลงเปนอันมาก สีเกี๋ยวสู้มิได้ก็พาทหารแตกหนีไป จูหวนจวนจ๋องสองนายก็ขับทหารเข้าโจมตีค่ายโจหิว ฆ่าฟันกันตลุมบอนเปนอลหม่าน โจหิวแตกหนีออกจากค่ายพาทหารไปตำบลเหียบเส็บ พอพบซิเซ่งคุมทหารขึ้นม้าเข้าไล่ฆ่าฟันทหารโจหิวแตก ทิ้งเครื่องศัสตราวุธเสียแตกกระจัดกระจายกันไป โจหิวก็ขับม้าหนีไปตามทางซอกเขาแต่ผู้เดียว พอพบกากุ๋ยคุมทหารกองหนึ่งสวนทางลงมารับก็มีความยินดี จึงว่าทีนี้ข้าพเจ้าไม่ตายแล้ว กากุ๋ยก็พาลัดทางหนีมาได้ โจหิวจึงว่า ซึ่งท่านทัดทานข้าพเจ้ามิฟังนั้นโทษผิดนักหนา ขอท่านอย่าได้พยาบาทถือความเลย ฝ่ายสุมาอี้รู้ว่ากองทัพโจหิวเสียแก่ข้าศึกแล้วก็ให้ถอยหลังมา
ฝ่ายจูหวนจวนจ๋องเก็บได้เครื่องศัสตราวุธแลสเบียงอาหารผู้คนซึ่งเข้าเกลี้ยกล่อมประมาณสามหมื่น แล้วก็ยกมาหาลกซุน ๆ หยุดทหารคอยท่าอยู่กลางทาง เห็นจูหวนจวนจ๋องได้ผู้คนแลสเบียงอาหารเครื่องศัสตราวุธมามากก็ดีใจ พากันยกกลับมาเมืองกังตั๋ง
ซุนกวนแจ้งว่าลกซุนชนะศึกมาก็ดีใจ จึงพาขุนนางทั้งปวงออกมารับทัพถึงนอกเมือง แล้วให้เอาสัปทนกั้นลกซุนเข้ามา ครั้นนายทัพนายกองถึงพร้อมแล้ว พระเจ้าซุนกวนจึงว่า ซึ่งจิวหองมีความชอบทำกลล่อลวงข้าศึกจนตัดผมเสียเอาชัยชนะได้ครั้งนี้นั้น ตั้งให้เปนกวนไล่เหาขุนนางในทำเนียบ แล้วก็ปูนบำเหน็จรางวัลแก่ทแกล้วทหารเปนอันมาก ลกซุนจึงทูลพระเจ้าซุนกวนว่า โจหิวเสียทีแตกกลับไปครั้งนี้เห็นทแกล้วทหารทั้งปวงบอบช้ำอิดโรยนักอยู่แล้ว ขอให้ท่านมีหนังสือไปถึงเมืองเสฉวนฉบับหนึ่ง ให้ขงเบ้งยกทหารไปตีเมืองลกเอี๋ยงเถิด พระเจ้าซุนกวนเห็นด้วย ก็ให้มีหนังสือบอกไปถึงเมืองเสฉวนตามถ้อยคำลกซุนทุกประการ แลขณะเมื่อโจหิวเสียทแกล้วทหารแตกไปครั้งนั้น ก็เปนทุกข์ตรอมใจจนเปนไข้มากลางทาง ครั้นถึงเมืองลกเอี๋ยงก็ป่วยหนักลงถึงแก่ความตาย
ฝ่ายสุมาอี้ครั้นยกทัพกลับมาถึงเมืองลกเอี๋ยงแล้ว ขุนนางทั้งปวงจึงเข้ามาถามข่าวว่า ซึ่งโจหิวยกทหารไปทำการครั้งนี้เสียทีแก่ข้าศึกแตกกลับมาก็ชอบอยู่ แต่ตัวท่านนี้เปนนายทัพไปกองหนึ่งต่างหาก จะแตกเสียทแกล้วทหารทั้งปวงเหมือนโจหิวหามิได้ ทหารทั้งปวงก็พร้อมมูลอยู่ เหตุไฉนจึงพลอยกลับมาด้วยเล่า สุมาอี้จึงว่า ซึ่งยกมาทั้งนี้เพราะคิดว่ากองทัพเราเสียทีแล้ว เกลือกขงเบ้งจะรีบยกกองทัพมาตีเอาเมืองเตียงอั๋น ระวังหลังอยู่จึงกลับมา ขุนนางทั้งปวงได้ฟังก็เห็นว่าสุมาอี้กลัวตาย หนีศึกมาแล้วยังพูดอวดตัวอยู่ ก็ชวนกันเอามือปิดปากหัวเราะ แล้วต่างคนก็ลาไปที่อยู่
ฝ่ายพระเจ้าเล่าเสี้ยนแจ้งในหนังสือซึ่งพระเจ้าซุนกวนให้มาเปนใจความว่า บัดนี้เราให้ลกซุนคุมทหารไปกำจัดทหารพระเจ้าโจยอยเสีย โจหิวผู้เปนแซ่เดียวกันกับพระเจ้าโจยอยก็ถึงแก่ความตาย สุมาอี้ทหารเอกนั้นก็แตกหนีไปแล้ว ชาวเมืองลกเอี๋ยงก็กลัวฝีมือทหารในเมืองกังตั๋งนัก แลฝ่ายพระเจ้าเล่าเสี้ยนก็ประกอบไปด้วยเกียรติยศ มีทแกล้วทหารปรากฎเสมอกัน ควรเราทั้งสองเมืองจะเปนแผ่นดินเดียวกันโดยทางราชไมตรี แลบัดนี้ทหารในเมืองลกเอี๋ยงก็อิดโรยอยู่แล้ว ขอให้ท่านแต่งทหารยกไปตีเอาเห็นจะได้โดยง่าย
พระเจ้าเล่าเสี้ยนมีความยินดี จึงมีหนังสือบอกไปถึงขงเบ้งณะเมืองฮันต๋ง ขงเบ้งแจ้งดังนั้นก็กะเกณฑ์ทหารพรักพร้อมแล้วจะยกกองทัพไป ขณะเมื่อประชุมทหารพร้อมอยู่นั้น พอเกิดลมหัวด้วนพัดมาถูกกิ่งสนธิ์ตรงหน้าโรงประชุมขุนนางหักสบั้นลง ทหารทั้งปวงพากันตกใจ ขงเบ้งจึงจับยามดูก็รู้ว่าทหารเอกตายเปนมั่นคง จึงบอกแก่ขุนนางแลทหารทั้งปวงว่า บัดนี้ทหารเอกเขี้ยวศึกของเจ้าเราตายเสียแล้ว ว่าพอขาดคำลงทหารคนหนึ่งเข้ามาบอกว่า บัดนี้เตียวกองเตียวหองบุตรจูล่งจะเข้ามาหาท่าน
ขงเบ้งแจ้งดังนั้นก็รู้ว่าจูล่งถึงแก่ความตาย กระทืบท้าวทิ้งจอกสุราลงเสีย ขณะนั้นเตียวกองเตียวหองก็เข้ามาคำนับบอกว่า เวลาคืนนี้ประมาณสามยามบิดาข้าพเจ้าถึงแก่ความตายแล้ว ขงเบ้งก็ร้องไห้รักจูล่งจนสลบไป ครั้นฟื้นขึ้นแล้วจึงว่า อันจูล่งถึงแก่ความตายนี้เหมือนหนึ่งแขนซ้ายพระเจ้าเล่าเสี้ยนหัก ด้วยเปนนายทหารผู้ใหญ่เขี้ยวศึกมา ทหารทั้งปวงก็พากันร้องไห้รักจูล่งทุกคน แล้วขงเบ้งก็ให้บุตรจูล่งไปแจ้งแก่พระเจ้าเล่าเสี้ยนณะเมืองเสฉวน
พระเจ้าเล่าเสี้ยนแจ้งว่าจูล่งถึงแก่ความตาย ก็ทรงพระกรรแสงรำพรรณไปถึงความหนหลังทุกประการ แล้วก็ให้แต่งการศพจูล่งไปฝังไว้ที่สมควร จึงปลูกเปนศาลเทพารักษไว้บูชามาตราบเท่าทุกวันนี้ แล้วตั้งให้บุตรจูล่งทั้งสองเปนทหารผู้ใหญ่
ขณะนั้นขงเบ้งจึงใช้ให้คนถือหนังสือไปแจ้งแก่พระเจ้าเล่าเสี้ยนว่า ข้าพเจ้าจะขออาสายกทหารไปกำจัดศัตรูเสีย ให้อาณาประชาราษฎรอยู่เย็นเปนสุขตามซึ่งได้รับปฏิญาณพระเจ้าเล่าปี่ไว้ ขอพระองค์อย่าได้ขัดขวางให้เสียประเพณีเลย พระเจ้าเล่าเสี้ยนแจ้งในหนังสือแล้วก็มีความยินดีจึงตอบไปว่า ให้ขงเบ้งรีบยกกองทัพไปเถิด ขงเบ้งแจ้งในหนังสือตอบแล้ว ก็ตั้งให้อุยเอี๋ยนเปนกองหน้า จึงยกทหารสามสิบหมื่นไปทางตำบลตันฉอง
ขณะนั้นม้าใช้จึงเอาเนื้อความไปแจ้งแก่สุมาอี้ณะเมืองลกเอี๋ยงว่า บัดนี้กองทัพเมืองเสฉวนยกมาทางตันฉองแล้ว สุมาอี้จึงเอากิจการกราบทูลแก่พระเจ้าโจยอย ๆ จึงให้หาขุนนางทั้งปวงมาปรึกษา โจจิ๋นจึงทูลว่า แต่ก่อนโปรดให้ข้าพเจ้าไปรักษาเมืองหลงเสนั้น ก็หาความชอบมิได้มีโทษอยู่เปนหลายครั้ง ข้าพเจ้ามิได้ทำการแก้ตัวก่อน ครั้งนี้ข้าพเจ้าจะขออาสายกทหารไปทำการเอาชัยชนะจงได้ แลอองสงนั้นเปนคนมีฝีมือถือง้าวหนักหกสิบชั่ง ซ่อนลูกขลุบไปได้ในเสื้อถึงสามลูก ทิ้งข้าศึกนั้นก็แม่นยำนัก ข้าพเจ้าจะขอเอาไปเปนทัพหน้าด้วย
พระเจ้าโจยอยมีความยินดี จึงให้หาตัวอองสงเข้ามาหน้าที่นั่ง ทอดพระเนตรเห็นอองสงมีตัวสูงหกศอก หน้าดำตาแดง พูดจาโฮกฮาก กิริยาอาการลักษณเหมือนเสือ ก็ตบพระหัตถ์ทรงพระสรวลแล้วตรัสว่า เรามีทหารเข้มแข็งฉนี้จะกลัวอันใดแก่ขงเบ้ง จึงพระราชทานเกราะทองและเสื้อเปนรางวัล แล้วก็ตั้งให้เปนกองหน้าโจจิ๋น ๆ ก็คำนับแล้วลาออกมาจัดแจงทหารทั้งปวง จึงให้เตียวคับโกฉุยสองนายยกไปรักษาด่าน โจจิ๋นคุมทหารสิบห้าหมื่น ให้อองสงเปนกองหน้ายกไปตามกำหนด
ฝ่ายทหารกองหน้าขงเบ้งยกมาใกล้ตันฉองแล้ว จึงไปแจ้งความแก่ขงเบ้งว่า บัดนี้ตำบลตันฉองนั้นมีค่ายตั้งสลักอยู่ ก่อกำแพงกั้นไว้ในปากทางลงเขื่อนคูมั่นคงคับขันนัก เฮ็กเจียวคุมทหารมารักษาอยู่ ซึ่งจะยกหักไปเห็นขัดสน ขอให้ละทางตันฉองเสีย ยกทหารไปทางแปะเฉียออกเอาทางเขากิสานเถิด
ขงเบ้งจึงว่า อันตำบลตันฉองนี้เปนที่สำคัญใหญ่หลวง กับเกเต๋งนั้นก็เหมือนกัน แม้ว่าเราได้ตันฉองนี้แล้วจะทำการต่อเข้าไปเอาเมืองลกเอี๋ยงก็จะได้โดยง่าย อันจะถอยไปเดิรทัพทางแปะเฉียนั้นมิได้ ก็สั่งให้อุยเอี๋ยนยกทหารเข้าล้อมค่ายตันฉองไว้ แต่อุยเอี๋ยนให้ทหารเข้าหักค่ายตันฉองถึงสี่วันห้าวันแล้วก็มิได้ จึงให้ทหารล้อมมั่นไว้ แล้วกลับลงมาแจ้งแก่ขงเบ้ง ๆ โกรธจึงว่า ตัวเปนแม่กองหน้ายกมาทำการหวังจะตีเอาเมืองลกเอี๋ยงอีก แต่ตำบลตันฉองเท่านี้ยังตีมิแตก แล้วที่ไหนจะทำการใหญ่หลวงสืบไปได้เล่า ก็สั่งให้ทหารคุมเอาตัวอุยเอี๋ยนไปฆ่าเสีย
กิมเซี่ยงจึงว่าแก่ขงเบ้งว่า แต่ข้าพเจ้ามาอยู่เปนข้าท่านก็ช้านานแล้วยังมิได้ทำความชอบสิ่งใดสนองคุณท่านเลย ครั้งนี้ข้าพเจ้าจะขออาสาเข้าไปเกลี้ยกล่อมเฮ็กเจียวให้ออกมานบนอบท่านจงได้ แลซึ่งจะให้ประหารชีวิตอุยเอี๋ยนเสียนั้น ข้าพเจ้าขอโทษไว้ก่อน ขงเบ้งจึงว่า ซึ่งท่านมีภักดีต่อเรานั้นก็ขอบใจ แต่ซึ่งจะไปเกลี้ยกล่อมเฮ็กเจียวให้มานอบนบเรานั้นจะไปว่าประการใด กิมเซี่ยงจึงว่า อันเฮ็กเจียวกับข้าพเจ้านี้เปนคนคุ้นเคยกันมาแต่น้อย ข้าพเจ้าจะไปว่ากล่าวก็เห็นจะยอมดอก ขงเบ้งจึงว่า ถ้าท่านอาสาสำเร็จครั้งนี้ก็จะมีความชอบมาก กิมเซี่ยงคำนับแล้วก็ลาไป ครั้นถึงหน้าค่ายเฮ็กเจียวจึงร้องบอกว่า เราชื่อกิมเซี่ยงเปนเพื่อนรักกันกับเฮ็กเจียว ระลึกถึงจะมาหา เปิดประตูรับเราด้วย ทหารจึงเอาเนื้อความเข้าไปบอกแก่เฮ็กเจียว ๆ จึงให้เปิดประตูรับเข้าไปในค่าย ต่างคนต่างคำนับกันแล้วเฮ็กเจียวจึงถามว่า ท่านมาหาเรานี้มีกิจกังวลสิ่งใดหรือ กิมเซี่ยงบอกว่า บัดนี้ตัวข้าพเจ้าไปทำราชการอยู่ด้วยพระเจ้าเล่าเสี้ยน ขงเบ้งรู้ว่าท่านกับข้าพเจ้าเปนคนชอบใจกันมาแต่ก่อน ใช้ให้มาหาทั้งนี้หวังจะให้สนทนาด้วย
เฮ็กเจียวได้ฟังดังนั้นก็โกรธหน้านิ่วเข้าในทันใดจึงว่า ตัวท่านไปเปนข้าพระเจ้าเล่าเสี้ยน ตัวเราก็เปนข้าพระเจ้าโจยอย ได้กินเบี้ยหวัดผ้าปีของเจ้าด้วยกัน บัดนี้พระเจ้าเล่าเสี้ยนกับเจ้าเราก็เปนข้าศึกกัน ตัวท่านกับเราต่างคนต่างก็เจ็บร้อนด้วยเจ้า ถ้อยทีเปนข้าศึกกันอยู่ ซึ่งท่านจะมาเจรจาด้วยเรานั้นพูดกันมิเต็มปาก ไปเสียเถิด ว่าเท่านั้นแล้วเฮ็กเจียวก็ลุกหนีเดิรขึ้นไปบนหอรบเสีย ทหารทั้งปวงก็ขับกิมเซี่ยงออกมา
กิมเซี่ยงขี่ม้าออกมาถึงนอกค่าย แลขึ้นไปดูบนหอรบเห็นเฮ็กเจียวยืนอยู่ ก็ร้องขึ้นไปว่า น้องเราเปนไฉนได้ดีแล้วไม่คิดถึงความรักมาแต่หลังบ้างเลย บากหน้าเสียง่าย ๆ ไม่อินังกัน เฮ็กเจียวได้ยินจึงร้องตอบลงมาว่า อันประเพณีเราเปนข้าเจ้าแผ่นดินได้กินเบี้ยหวัดผ้าปีแล้ว ก็ตั้งใจภักดีสนองคุณเจ้าตราบเท่าสิ้นชีวิตจึงจะนับว่าชาย ท่านอย่ามาว่าเซ้าซี้อยู่เลย เร่งไปบอกขงเบ้งให้ยกทหารรีบเข้ามาตีเราเถิด ถ้ามิไปบัดนี้เราจะให้ทหารเอาเกาทัณฑ์ยิงให้ตายเสีย กิมเซี่ยงก็ขับม้ารีบมาบอกแก่ขงเบ้งตามถ้อยคำเฮ็กเจียวว่าทุกประการ
ขงเบ้งแจ้งดังนั้นก็โกรธจึงว่า เฮ็กเจียวนี้เจรจาโอหังหนักหนาจะได้ดูฝัมือกัน จึงให้หาชาวบ้านมาถามว่า เฮ็กเจียวมาตั้งรักษาตำบลตันฉองนี้มีทหารมากน้อยสักเท่าใด ชาวบ้านจึงบอกว่ามีทหารอยู่ประมาณสามพัน ขงเบ้งได้ยินก็หัวเราะว่า เฮ็กเจียวมีทหารเท่านี้หรือจะอาจต่อด้วยเราได้ ก็สั่งให้ทหารทำบันไดแลเชือกสำหรับซึ่งจะคล้องใบเสมาขึ้นไป แลเครื่องศัสตราวุธทั้งปวงตระเตรียมพร้อมทุกประการ
ครั้นเวลารุ่งเช้าขงเบ้งก็ให้เข้าระดมหักค่ายเฮ็กเจียว ๆ เห็นทหารขงเบ้งเอาบันไดเข้าพาดดังนั้น ก็ให้ทหารจุดคบเพลิงเผาบันไดเสีย แล้วก็ให้เอาเกาทัณฑ์ยิงระดมลงไปถูกทหารขงเบ้งล้มตายเปนอันมาก เข้ามิได้ก็ถอยออกมา ขงเบ้งโกรธจึงคิดว่า ทำให้เสียทหารทั้งนี้ก็เพราะเบาความประมาทจึงเสียทีแก่ข้าศึก จำจะตีเอาให้จงได้ จึงให้ทหารทำแตะสำหรับจะกันลูกเกาทัณฑ์บังตัวเข้าไปให้ทั่วทุกคน
ครั้นเวลาเช้าก็ให้ยกทหารเข้าหักค่ายใหม่ เฮ็กเจียวเห็นทหารขงเบ้งทำแตะบังตัวเข้ามากันลูกเกาทัณฑ์ดังนั้น ก็ให้ทหารขนเอาก้อนศิลามาผูกเชือกเข้าทิ้งลงไป ทหารขงเบ้งเอาแตะขึ้นรับทานมิได้ก็ถูกเจ็บปวดล้มตาย ครั้นจะชิงเอาก้อนศิลาก็มิได้ ทหารบนเชิงเทินทิ้งลงมาแล้วก็สาวกลับขึ้นไป ขงเบ้งเห็นทหารล้มตายเบาบางลงเข้ามิได้ก็ให้ถอยออกมา
ครั้นเวลากลางคืนก็ให้เลียวฮัวคุมทหารสามพันขุดอุโมงค์จะให้ทะลุเข้าไปในกำแพง เฮ็กเจียวรู้ก็ขุดสกัดเสียมิให้ทะลุเข้าไปในกำแพงได้ แต่ขงเบ้งให้ทหารเข้าทำการรบพุ่งอยู่ฉนี้ประมาณยี่สิบวัน ถ้อยทีถ้อยต้านทานกันอยู่มิได้แพ้ชนะกัน ทหารล้มตายลงเปนอันมาก ขงเบ้งมีความวิตกเปนทุกข์ในใจอยู่
ขณะนั้นทหารเข้ามาบอกว่า บัดนี้ทางทิศตวันออกเห็นกองทัพยกมากองหนึ่ง จารึกอักษรมาในธงชื่อว่าอองสง ขงเบ้งแจ้งดังนั้นจึงถามว่าผู้ใดจะอาสาเราออกไปรับทัพอองสงครั้งนี้ได้ เจียหยงซึ่งเปนทหารรองจึงว่า ข้าพเจ้าจะขออาสาออกไปเอง ขงเบ้งมีความยินดีจึงเกณฑ์ทหารอีกสามพันให้แก่เจียหยง ๆ คำนับแล้วก็ยกไป ภายหลังจึงให้จงคีคุมทหารอีกสามพันยกหนุนไป แล้วก็ถอยทัพหลวงเลื่อนลงมาตั้งอยู่พ้นที่เดิมทางประมาณสองร้อยเส้น
ฝ่ายเจียหยงคุมทหารยกไปถึงกลางทาง พบกองทัพอองสงยกมาปะทะกันเข้าก็ขับทหารเข้ารบพุ่งกันเปนสามารถ เจียหยงออกสู้ด้วยอองสงได้สามเพลง อองสงแทงด้วยทวนตกม้าตาย ทหารทั้งนั้นก็แตกหนีร่นลงมา อองสงได้ทีขับทหารไล่ติดตามไปพบกองทัพจงคีสวนขึ้นมาก็เข้ารบพุ่งกัน จงคีขับม้าเข้าสู้ด้วยอองสงได้สามเพลง อองสงฟันด้วยง้าวตัวขาดตกม้าตาย ทหารก็ตื่นแตกหนีกลับมา จึงบอกกับขงเบ้งตามซึ่งได้รบพุ่งนั้นทุกประการ
ขงเบ้งแจ้งเหตุก็ตกใจ จึงให้เลียวฮัวอองเป๋งเตียวหงีคุมทหารออกไปรบกับอองสง ครั้นเลียวฮัวอองเป๋งเตียวหงีสามนายยกทหารมาพบกองทัพอองสงเข้าก็ตั้งค่ายรบกันอยู่ ขณะนั้นเตียวหงีจึงให้เลียวฮัวอองเป๋งรักษาค่ายไว้ ตัวก็ขับม้าออกมาต่อสู้ด้วยอองสงได้ประมาณสี่สิบเพลงมิได้เสียทีกัน อองสงทำเสียทีชักม้าหนี เตียวหงีไล่กระชั้นไป เลียวฮัวเห็นดังนั้นก็เกรงว่าจะเสียทีจึงร้องเรียกจะให้กลับมา พออองสงทิ้งลูกขลุบมาถูกอกเข้า เตียวหงีขัดอยู่ก็ซบลงบนหลังม้า อองสงได้ทีก็ขับม้าไล่มา เลียวฮัวอองเป๋งเห็นดังนั้นก็ขับม้ารำทวนออกมาช่วย เข้าสู้กับอองสงกันเอาเตียวหงีเข้ามาในค่ายได้ ทหารอองสงเห็นได้ทีก็เข้าตีค่ายเลียวฮัวอองเป๋งเตียวหงีแตก ไล่ฆ่าฟันทหารล้มตายเปนอันมาก เลียวฮัวอองเป๋งเตียวหงีก็พาทหารหนีมาหาขงเบ้ง จึงบอกว่าอองสงนั้นมีกำลังมากนักทานมิได้ ขอให้ท่านยับยังตั้งมั่นไว้ในที่นี้ก่อนอย่าเพ่อยกล่วงขึ้นไป ว่าพอสิ้นคำลงเตียวหงีก็รากโลหิตออกมาเปนหลายครั้ง
ขงเบ้งจึงหาเกียงอุยเข้ามาปรึกษาว่า เจียหยงจงคีก็ถึงแก่ความตายแล้ว บัดนี้เตียวหงียกออกไปเล่าก็ป่วยกลับเข้ามา ข้าศึกมีกำลังเข้มแขงนัก อันเราจะไปทางตันฉองนี้เห็นขัดสน จะคิดประการใดดีขอท่านช่วยดำริห์ให้เราด้วย เกียงอุยจึงว่า ซึ่งตำบลตันฉองนี้เปนทางคับขัน แล้วเฮ็กเจียวก็มีสติปัญญา ฝีมือก็เข้มแขงป้องกันรักษามั่นคงอยู่จะหักไปมิได้ ขอให้ท่านแต่งทหารที่มีฝีมือยกไปตั้งค่ายสลักทางรักษาตำบลเกเต๋งไว้ แล้วจึงจัดทหารให้ตั้งรับอยู่ที่นี้กองหนึ่ง เราก็จะลอบยกทัพใหญ่ลัดไปออกเอาตำบลกิสานอย่าให้ข้าศึกทันรู้ ข้าพเจ้าจะคิดกลอุบายจับเอาตัวโจจิ๋นให้ได้
ขงเบ้งเห็นชอบ จึงให้อองเป๋งกับลิอิ๋นคุมทหารลัดไปตามทางน้อยให้ตั้งรักษาตำบลเกเต๋งนั้นไว้ แล้วให้อุยเอี๋ยนตั้งรักษาปากทางตันฉอง จึงให้ม้าต้ายเปนกองหน้า กวนหินเตียวเปาเปนกองหลัง ก็ลอบยกทหารมาทางจำก๊กไปออกทางกิสาน เกียงอุยจึงแต่งเปนหนังสือลับฉบับหนึ่งให้คนถือเข้าไปถึงโจจิ๋น
ฝ่ายโจจิ๋นยกออกมาตั้งอยู่ปากด่านเมืองลกเอี๋ยง ครั้นเกณฑ์ให้อองสงยกไปช่วยเฮ็กเจียว รู้ข่าวว่ามีชัยชนะแก่ข้าศึกก็ยินดี จึงให้ตรวจตรารักษาด่านทางเปนกวดขัน พอทหารซึ่งไปเที่ยวตะเวนสอดแนมจับได้บ่าวเกียงอุยซึ่งใช้ให้ถือหนังสือลับเข้าไปนั้นมาแจ้ง จึงถามว่าเองมาแต่ไหน คนถือหนังสือจึงบอกว่า ข้าพเจ้านี้จะได้เปนคนสอดแนมเข้ามาซับทราบเอากิจการนั้นหามิได้ ด้วยบัดนี้เกียงอุยคิดถึงคุณท่านใช้ให้ข้าพเจ้าเอาหนังสือลับมาถึงท่านฉบับหนึ่ง แต่ทว่าทแกล้วทหารทั้งปวงอื้ออึงอยู่ ข้าพเจ้าจะเอาหนังสือออกมาให้ท่านมิได้ ขอให้ขับทหารไปเสีย
โจจิ๋นได้ฟังก็ยินดี จึงขับทหารออกไปเสีย คนใช้จึงแหวกคอเสื้อออกเอาหนังสือนั้นให้ โจจิ๋นจึงฉีกผนึกออกอ่านดูเปนใจความว่า ข้าพเจ้าเกียงอุยผู้มีโทษ ขอคำนับมาถึงโต๊ะก๊กท่านผู้ใหญ่ให้แจ้ง ด้วยแต่ก่อนข้าพเจ้าจะได้คิดเอานํ้าใจออกหากหามิได้ เปนเหตุทั้งนี้เพราะหลงกลของขงเบ้งจึงต้องมาอยู่เปนข้าให้เขาใช้ ทุกวันนี้จำใจอยู่ คิดจะใคร่กลับมาถิ่นฐานของตัวก็มามิได้ บัดนี้ขงเบ้งก็มีความเอ็นดูข้าพเจ้ารักใคร่สนิธหารังเกียจไม่ แลคุณท่านมีแก่ข้าพเจ้าแต่ก่อนนั้นก็ยังมิได้ทดแทน ถึงตัวข้าพเจ้าจะตายมิได้กลับไปบ้านเมืองก็ตามเถิด แต่ขอสนองคุณท่านให้สิ้นธุระเสียก่อน ซึ่งท่านจะออกรบด้วยขงเบ้งนั้นอย่าสู้ให้เต็มฝีมือเลย แกล้งทำถอยหนีเสียให้กองทัพเมืองเสฉวนไล่ไป ข้าพเจ้าอยู่ภายหลังจะจุดเพลิงขึ้นในค่ายเผาสเบียงอาหารเสียให้สิ้น ถ้าเห็นทหารทั้งปวงตกใจอลหม่านขึ้นแล้วจึงให้ทหารกลับสวนรบลงมา ก็จะจับตัวขงเบ้งได้โดยง่าย
โจจิ๋นแจ้งในหนังสือสำคัญว่าจริงก็ดีใจ จึงว่าชรอยเทพดาจะมาช่วยเราให้ได้ความชอบครั้งนี้ ก็ปูนบำเหน็จรางวัลแก่ผู้ถือหนังสือแล้วจึงว่า ท่านจงกลับไปบอกแก่นายท่านเถิด ถ้าเราจะทำการได้เมื่อใดจึงจะกำหนดไปให้รู้ คนถือหนังสือคำนับแล้วก็กลับมาบอกแก่เกียงอุย
ฝ่ายโจจิ๋นก็ให้นายทัพนายกองทั้งปวงเข้ามาปรึกษาว่า ซึ่งเกียงอุยให้หนังสือลับมาฉนี้ ท่านทั้งปวงจะเห็นประการใด ปี่เอียวจึงว่า ขงเบ้งนี้เปนคนเจ้าปัญญาความคิดเกลือกจะให้เกียงอุยทำกลมา จะเชื่อฟังทีเดียวนั้นมิได้ อนึ่งเกียงอุยก็เอาใจออกหากไปอยู่กับขงเบ้งช้านานแล้ว หรือจะกลับมาเข้าด้วยท่านนั้นก็ผิดอยู่
โจจิ๋นจึงว่า เกียงอุยไปอยู่ด้วยขงเบ้งนั้น ก็มิใช่จะตั้งใจไปโดยสุจริต จำเปนจำอยู่ แล้วตัวก็เปนคนชาวเมืองเรา คิดจะใคร่กลับถิ่นฐานของตัวอยู่ทุกวัน เห็นไม่สมัคที่จะอยู่เมืองเสฉวนจะกลับมาหาเราเปนมั่นคง ท่านอย่าวิตกเลย อันจะลวงเรานั้นก็ผิดไป
ปี่เอียวจึงว่า ซึ่งท่านจะเชื่อฟังก็ตามเถิด แต่ทว่าตัวท่านจงอยู่รักษาค่ายอย่าเข้าไปเลย ข้าพเจ้าจะขอเข้าไปกระทำตามถ้อยคำของเกียงอุยเอง แม้เกียงอุยซื่อตรงต่อจริง ก็เปนความชอบของท่าน ถ้าจะคิดเปนกลอุบายประการใด ก็ไว้เปนพนักงานของข้าพเจ้าจะต่อสู้ด้วยศัตรูมิให้ร้อนถึงท่าน
โจจิ๋นก็เห็นชอบ จึงเกณฑ์ทหารให้ปี่เอียวห้าหมื่น ปี่เอียวก็ลายกทหารไปทางประมาณสองวันจึงให้หยุดกองทัพอยู่ ม้าใช้จึงมาบอกว่า บัดนี้กองทัพเมืองเสฉวนยกมาตั้งอยู่ตำบลจำก๊กเปนหลายค่าย ปี่เอียวแจ้งดังนั้นก็ยกทหารรีบไป ครั้นถึงจำก๊กทหารเมืองเสฉวนก็ยกออกมาดังจะเข้ารบ ปี่เอียวก็ขับทหารรุกเข้าไป กองทัพเมืองเสฉวนก็ทำถอยหนีลงมา ปี่เอียวเห็นดังนั้นก็ให้ทหารหยุดอยู่ กองทัพเมืองเสฉวนก็กลับหน้ารุกขึ้นมา ปี่เอียวก็ให้ทหารประจันหน้าลงไป กองทัพเมืองเสฉวนก็กลับถอยหลังเสีย แต่ล่อให้กองทัพปี่เอียวไล่ไปดังนั้นจนวันยังคํ่าคืนยังรุ่ง ครั้นปี่เอียวจะให้พักทหารหุงเข้ากินก็กลัวกองทัพเมืองเสฉวนจะโจมตีเข้ามาจะหยุดอยู่มิได้ ก็ขับทหารรีบรุกขึ้นไปจนอิดโรยถอยกำลังลง นายทัพนายกองเมืองเสฉวนซึ่งตั้งซุ่มอยู่นั้นเห็นได้ที ก็ยกทหารโห่ร้องเข้าล้อมหน้าล้อมหลังปี่เอียวไว้โดยรอบ
ฝ่ายขงเบ้งแต่งตัวอ่าโถงถือพัดป้องหน้า ขี่เกวียนน้อยยกทหารออกมาข้างหน้าจึงร้องไปว่า ให้ทหารทั้งปวงบอกนายทัพออกมาเราจะสนทนาด้วย ปี่เอียวได้ยินขงเบ้งร้องมา ก็ขับม้ามาข้างหน้าแล้วสั่งทหารว่า ถ้าเห็นทหารขงเบ้งรบพุ่งเข้ามาก็ให้ถอยเสีย กองทัพเราจะยกวกมาข้างหลังค่ายกองหนึ่ง ถ้าเห็นแสงเพลิงติดขึ้นแล้ว จงเร่งรบพุ่งฆ่าฟันเข้าไป
ขงเบ้งเห็นปี่เอียวขี่ม้าเดิรออกมาหน้าทหารทั้งนั้นจึงร้องว่า ท่านจะออกมาเจรจาด้วยเรานั้นหาควรไม่ จงกลับไปบอกโจจิ๋นให้ออกมาพูดกับเราจึงจะควร ปี่เอียวก็โกรธจึงร้องตอบมาว่า โจจิ๋นนายเราเปนคนตั้งอยู่ในสัตย์ในธรรม หรือจะควรมาเจรจาด้วยท่านเปนคนพาลทรยศต่อแผ่นดิน นายเราเหมือนหนึ่งพฤกษาชาติซึ่งมีลำต้นเปนเงินมีใบแลดอกผลเปนทอง ก็ควรจะตั้งอยู่ในยอดเขา อันจะตั้งอยู่ในพื้นแผ่นดินหาควรไม่
ขงเบ้งได้ยินดังนั้นก็โกรธ จึงเอาพัดโบกให้ทหารล้อมเข้าจับเอาตัว ม้าต้ายเตียวหงียกทหารตีกระหนาบออกมาพร้อมกันทั้งสองข้างทาง ปี่เอียวก็ให้ทหารถอยหนีออกมาทางประมาณสามร้อยเส้น พอเห็นแสงเพลิงติดขึ้นข้างหลังค่ายขงเบ้ง ก็สำคัญว่าเกียงอุยจุดเพลิงขึ้นตามสัญญาแล้วก็ขับทหารรบเข้าไป ขงเบ้งก็ให้ทหารถอยล่อมา ปี่เอียวได้ทีก็ขับม้าไล่ขึ้นไปหน้าทหารทั้งปวง
กวนหินเตียวเปาซึ่งตั้งซุ่มอยู่ก็ยกทหารระดมยิงเกาทัณฑ์ออกมาทั้งสองข้าง ปี่เอียวรู้ตัวว่าต้องด้วยกลขงเบ้งก็ชักม้าหนี ทหารทั้งปวงแตกตื่นเหยียบกันล้มตาย แลถูกเกาทัณฑ์บาดเจ็บเปนสาหัส ปี่เอียวขับม้าหนีมาถึงปากทาง พบกองทัพเกียงอุยยกออกมาสกัดอยู่จึงร้องด่าว่า อ้ายขบถมึงแกล้งล่อลวงกูให้หลงด้วยกล
เกียงอุยก็หัวเราะแล้วจึงว่า กูตั้งใจจับโจจิ๋นอีก บัดนี้มาพลัดได้มึงเล่า ก็ตามเถิดเร่งลงมาจากม้าให้กูมัดเอาตัวดี ๆ อย่าพักหนีไปเลย ปี่เอียวเห็นทหารล้อมหน้าหลังไว้เปนสามารถจะหนีไปมิพ้น ก็ชักกระบี่เชือดฅอตายเสียในทันใด ทหารทั้งปวงนั้นก็กลับเข้านบนอบด้วยขงเบ้งสิ้น ขงเบ้งมีความยินดีก็ให้รีบยกทหารไปตั้งณตำบลเขากิสาน แล้วก็ปูนบำเหน็จทแกล้วทหารทั้งปวงตามความชอบ
ฝ่ายโจจิ๋นแจ้งไปว่าปี่เอียวเสียแก่ข้าศึกแล้ว จึงให้หาโกฉุยเข้ามาปรึกษา แล้วจึงแต่งหนังสือให้คนถือไปแจ้งแก่พระเจ้าโจยอยว่า ข้าศึกยกมาตั้งตำบลเขากิสาน แลเสียทแกล้วทหารล้มตายเปนอันมาก ปี่เอียวนายทหารใหญ่นั้นก็เสียแก่ข้าศึกแล้ว
พระเจ้าโจยอยแจ้งดังนั้นก็ตกใจ จึงให้หาสุมาอี้เข้ามาปรึกษาว่าบัดนี้โจจิ๋นบอกหนังสือมาว่า กองทัพเมืองเสฉวนยกล่วงเข้ามาตั้งณตำบลเขากิสานแล้ว ปี่เอียวก็ถึงแก่ความตาย ทแกล้วทหารทั้งปวงก็เสียเปนอันมาก ท่านจะคิดป้องกันข้าศึกประการใด
สุมาอี้จึงทูลพระเจ้าโจยอยว่า ซึ่งกองทัพเมืองเสฉวนจะยกมาทางตันฉองนั้นขัดสนมามิได้ จึงยกกองทัพตลบมาเดิรทางตำบลกิสานนี้ หวังจะแยกพลทหารมาตามทางลัด ข้าพเจ้าจะแต่งทหารออกไปตั้งปิดทางลัดทั้งปวงเสียให้สิ้นอย่าให้เข้ามาได้ ถ้าช้าอยู่ประมาณสองเดือนแล้ว กองทัพขงเบ้งก็จะขัดสนเข้าปลาอาหารเห็นจะเลิกไปเอง ฝ่ายเราได้ทีก็จะยกทหารโจมตีเอา เห็นจะจับตัวขงเบ้งได้โดยง่าย ขอให้มีหนังสือไปกำชับโจจิ๋นเสียอย่าให้ยกทหารล่วงไป จงยับยั้งดูท่วงทีชั้นเชิงขงเบ้งให้แน่นอนก่อน ให้ระมัดระวังกลของขงเบ้งซึ่งจะแต่งล่อลวงนั้นให้จงได้
พระเจ้าโจยอยเห็นชอบด้วย จึงแต่งหนังสือตามคำสุมาอี้ให้หันค่ายถือไปแจ้งแก่โจจิ๋น สุมาอี้จึงสั่งแก่คนถือหนังสือว่า ท่านอย่าบอกแก่โจจิ๋นว่า เราทูลพระเจ้าโจยอยให้มีหนังสือกำชับมา โจจิ๋นจะน้อยใจเรา หันค่ายผู้ถือหนังสือรับคำแล้วก็คำนับลาไป ครั้นมาถึงค่ายโจจิ๋นจึงเอาหนังสือข้อรับสั่งนั้นให้ โจจิ๋นแจ้งในข้อรับสั่งแล้ว จึงปรึกษากันกับโกฉุยซุนเล้ว่า ข้อรับสั่งทั้งนี้ท่านจะเห็นประการใด
โกฉุยจึงว่า อันข้อรับสั่งทั้งนี้เห็นจะเปนความคิดของสุมาอี้ ให้มีหนังสือออกมา เห็นว่าเราทั้งปวงจะทำการได้ชัยชนะ มีความปราถนาจะเอาความดีใส่ตัวเองจึงให้ห้ามเสีย โจจิ๋นจึงว่าท่านว่าทั้งนี้เราก็เห็นด้วย ถ้าเราจะทำตามข้อรับสั่งนี้ แม้ว่ากองทัพเมืองเสฉวนมิถอยไปนั้นจะทำประการใด โกฉุยจึงว่า ถ้าฉนั้นขอให้ท่านใช้คนไปบอกแก่อองสงให้ยกทหารเข้าล้อมตีตัดสเบียงขงเบ้งเสียให้ได้ ถ้าทหารทั้งปวงขัดสเบียงลงแล้วก็จะเลิกไป
ซุนเล้จึงว่าท่านคิดฉนี้ดีนัก ถ้าแลขงเบ้งขัดอาหารเข้าดังนั้น ข้าพเจ้าจะเอาดินประสิวสุพรรณถันบันทุกเกวียนให้มาก แล้วจะเอาหญ้าแลฟางปกเสีย จะคุมทหารเข็นเกวียนไปทำดังหนึ่งจะมาส่งลำเลียงท่าน จึงจะแต่งให้คนสอดแนมไปแจ้งแก่ขงเบ้ง ๆ ขัดสเบียงอยู่ก็จะให้ทหารมาตีเอา ข้าพเจ้าก็จะให้ทิ้งเกวียนเสีย ทหารขงเบ้งก็จะกลุ้มกันเข้าชิงสเบียง จึงเอาเกาทัณฑ์เพลิงยิงเข้าไปให้เพลิงติดขึ้นเผาทหารขงเบ้งเสีย แล้วจะยกออกโจมตีให้แตกไป
โจจิ๋นมีความยินดีก็สั่งให้ซุนเล้ทำตามอุบาย จึงให้ไปบอกอองสงให้ยกทหารลอบไปตีตัดสเบียงขงเบ้งเสีย แล้วโกฉุยยกไปรักษาทางซึ่งจะมาแต่เกเต๋งกิก๊ก มิให้กองทัพขงเบ้งยกมาได้ จึงเกณฑ์ทหารไปรักษาด่านทางสกัดเสียทุกตำบล แต่นั้นก็กำชับทหารให้ตั้งมั่นอยู่มิได้ออกรบพุ่ง
ฝ่ายขงเบ้งครั้นตั้งอยู่ณเขากิสาน มิได้เห็นกองทัพโจจิ๋นยกออกมารบ จึงปรึกษากับเกียงอุยว่า โจจิ๋นมิได้ยกทหารออกมาสู้รบ แต่ให้ตั้งมั่นไว้แล้วให้กองทัพยกไปตั้งสกัดทางทั้งปวงเสีย ซึ่งจะเอาสเบียงอาหารมาส่งทางตันฉองนั้นก็มิได้ แต่ในเดือนนี้ส่งสเบียงกันมิได้แล้วทหารเราก็จะขัดสนอิดโรยลง จะคิดประการใด แลเมื่อขงเบ้งปรึกษาอยู่นั้น พอม้าใช้มาบอกว่าชาวเมืองเสหลงมาแจ้งว่า ซุนเล้คุมทหารเกวียนสเบียงมาส่งกองทัพโจจิ๋นทางตวันตก
ขงเบ้งจึงถามว่า ซึ่งชื่อซุนเล้นั้นผู้ใด ชาวเมืองลกเอี๋ยงซึ่งมาเข้าเกลี้ยกล่อมนั้นจึงบอกว่า ซุนเล้คนนี้เดิมเปนขุนนางผู้น้อยฝ่ายพลเรือน ได้ตามเสด็จพระเจ้าโจยอยไปประพาสป่าครั้งหนึ่ง เสือไล่พระเจ้าโจยอยมาทหารทั้งปวงช่วยมิทัน ซุนเล้สามารถฉวยได้กระบี่วิ่งเข้าฟันเสือตาย พระเจ้าโจยอยจึงตั้งให้เปนนายทหารใหญ่ตามความชอบ ขงเบ้งแจ้งดังนั้นจึงว่า โจจิ๋นนี้เห็นว่าเราขัดสนสเบียงอยู่แล้ว แกล้งแต่งซุนเล้ให้คุมลำเลียงมาหวังจะลวงเผาทหารเรา ๆ ก็รู้อยู่ แต่แรกเราทำศึกมามีชัยชนะนั้น ก็เพราะกลอุบายลวงเผาทหารข้าศึกอีก แลบัดนี้โจจิ๋นจะลักเอาความคิดของเรามาทำแก่เราผู้เจ้าของนี้ยังจะได้อยู่หรือ เราก็จะเอากลซ้อนเหนือกลบ้าง จึงให้ม้าต้ายคุมทหารยกไปตีเกวียนสเบียงสั่งกำหนดไปว่า ถ้าเห็นทหารโจจิ๋นคุมสเบียงมาพักอยู่ทางตวันตก ก็ให้ขึ้นไปเหนือลมจงเอาเพลิงเผาป่าลงมา ฝ่ายโจจิ๋นสำคัญว่าเรายกลงไปตีสเบียงต้องด้วยกลของตัวแล้ว ก็จะยกทหารมาล้อมค่ายเราไว้ จึงสั่งให้ม้าต๋งเตียวหงีคุมทหารห้าพันออกไปตั้งซุ่มอยู่นอกค่าย กำหนดว่าถ้าเห็นโจจิ๋นยกมาล้อมค่ายแล้วให้ตีกระทบเข้ามา จึงแต่งให้กวนหินเตียวเปาคุมทหารยกลอบไปซุ่มอยู่ให้ใกล้ค่ายโจจิ๋น ถ้าเห็นโจจิ๋นยกทหารออกมา ก็ให้เช้าชิงเอาค่ายให้จงได้ จึงให้งอปั้นงออี้คุมทหารไปตั้งอยู่ต้นทาง ถ้าเห็นข้าศึกเสียทีแล้วก็ให้ยกออกสกัดทางเสีย ขงเบ้งจัดแจงเสร็จแล้วพาทหารขึ้นไปอยู่บนเนินเขา
ฝ่ายซุนเล้ครั้นคุมเกวียนมาถึงริมเขาตวันตก ม้าใช้เอาเนื้อความมาบอกว่า บัดนี้ขงเบ้งแต่งทหารกองหนึ่งให้ยกมาจะตีเกวียนสเบียง ซุนเล้ก็ดีใจ จึงใช้ให้คนรีบไปบอกโจจิ๋น ๆ สั่งให้เตียวฮอกับงักหลิมซึ่งเปนกองหน้านั้นคอยระวังแสงเพลิงข้างตวันตก แลกระซิบบอกว่า ถ้าเห็นแสงเพลิงแล้วก็สมคเน เห็นขงเบ้งจะต้องในกลของเรา จงเร่งยกทหารไปล้อมค่ายขงเบ้งไว้ให้ได้ เตียวฮองักหลิมก็ให้คนขึ้นคอยดูแสงเพลิงอยู่บนเขา
ฝ่ายซุนเล้ครั้นมาถึงริมเขาเปนเวลาพลบคํ่า ก็ให้ทหารเอาเกวียนสุมกันเข้าไว้ แกล้งคอยทหารขงเบ้งจะยกมาปล้น ม้าต้ายคุมทหารมาถึงให้คนลอบเข้าไปดู เห็นทหารซุนเล้ตั้งล้อมเกวียนอยู่ จึงให้ทหารรายไปในป่าล้อมซุนเล้เข้าไว้โดยรอบ พอลมตวันตกพัดหนักมา ม้าต้ายก็ให้ทหารเอาเพลิงจุดเข้าด้นลม ลมก็โบกลงไป ซุนเล้ตกใจให้ทหารออกสกัดดับเพลิง เพลิงหนักขึ้นด้วยกำลังลมเข้ารอมิได้ ก็ไหม้เกวียนดินประสิวสุพรรณถันเข้า ซุนเล้ก็พาทหารหนีเพลิงออกมา ม้าต้ายให้ทหารโห่ร้องยิงเกาทัณฑ์รบต้านหน้าไว้ ทหารซุนเล้ก็ถูกเพลิงเจ็บปวดล้มตายเปนอันมาก ซุนเล้กลัวความตายก็พาทหารหักออกมาหนีไปได้
ฝ่ายเตียวฮองกับงักหลิมเห็นแสงเพลิงติดขึ้นดังนั้น ก็ยกทหารออกมาล้อมค่ายขงเบ้งเข้าไว้ ม้าต๋งเตียวหงีซึ่งตั้งอยู่นอกค่ายเห็นทหารโจจิ๋นยกมาล้อมดังนั้น ก็ตีกระทบออกมาพร้อมกัน ทหารเตียวฮองักหลิมมิทันรู้ตัวถูกเกาทัณฑ์ล้มตายเปนอันมาก ก็แตกร่นกันมาถึงปากทาง พอพบงอปั้นงออี้คุมทหารออกมาสกัดอยู่ ยิงเกาทัณฑ์รบพุ่งต้านทานไว้ ก็เข้าฆ่าฟันตลุมบอนกัน เตียวฮองักหลิมหักออกมาได้
แลขณะเมื่อเตียวฮองักหลิมยกออกมาจากค่ายนั้น กวนหินเตียวเปาซึ่งไปตั้งซุ่มอยู่ก็ยกเข้าชิงเอาค่ายได้ ครั้นเตียวฮองักหลิมแตกมาถึงจะเข้าค่าย กวนหินเตียวเปาก็ให้ทหารเอาเกาทัณฑ์ระดมยิงออกมา แล้วยกทหารออกไล่ฆ่าฟันล้มตายเปนอันมาก เตียวฮองักหลิมก็แตกหนีไปหาโจจิ๋น จึงแจ้งเนื้อความให้ฟังทุกประการ โจจิ๋นก็เสียน้ำใจจึงกำชับตรวจตราให้ทหารรักษาค่ายมั่นไว้ มิได้ยกออกสู้รบด้วยทหารขงเบ้ง ทหารเมืองเสฉวนครั้นได้ชัยชนะแล้วก็ยกกลับมา
ฝ่ายขงเบ้งใคร่ครวญดูสเบียงอาหารเบาบางลงแล้ว ก็ให้ตรวจตราตระเตรียมทหารพร้อมทุกหมวดทุกกอง กำหนดจะเลิกทัพกลับไปเมืองเสฉวน ขณะนั้นเอียวหงีจึงห้ามว่า สงครามครั้งนี้ก็มีชัยชนะแก่ข้าศึกอยู่อีก เหตุไฉนท่านจึงจะให้ทหารกลับคืนไปเล่า ขงเบ้งจึงว่าเราทำการครั้งนี้ได้เปรียบก็จริง แต่ทว่าสเบียงอาหารซึ่งจะเปนกำลังแก่ราชการก็เบาบางแล้ว เกลือกว่าข้าศึกยกอ้อมไปปิดหลังไว้ก็จะเสียท่วงที ประการหนึ่งกองทัพเมืองลกเอี๋ยงอุดหนุนเพิ่มเติมกันก็จะต้องรบพุ่งช้าอยู่ อันการทำศึกถ้าเห็นจะชนะก็ควรรีบรัดทำการเสียแต่ต้นมือ อันเราจะเลิกทัพบัดนี้เล่า ก็เพราะเห็นว่ากองทัพเมืองลกเอี๋ยงมิอาจตามเรา แต่ยังวิตกอยู่ด้วยอุยเอี๋ยนผู้เดียว เราจึงจะใช้ให้ใครไปบอกให้คิดกลอุบายฆ่าอองสงเสียเห็นก็จะสำเร็จอยู่ ครั้นบอกดังนั้นแล้วเวลารุ่งเช้าขงเบ้งจึงให้เลิกกองทัพกลับไปเมืองฮันต๋ง
ฝ่ายเตียวคับซึ่งไปรักษาด่านอยู่นั้น ยกทหารมาถึงค่ายโจจิ๋นจึงบอกว่า บัดนี้มีรับสั่งพระเจ้าโจยอย ให้ข้าพเจ้ายกทหารมาให้ท่านใช้สอยกิจการทั้งปวง โจจิ๋นจึงถามว่า เมื่อท่านจะยกมานี้ได้ลาสุมาอี้หรือไม่ เตียวคับจึงบอกว่าข้าพเจ้าได้ไปลา โจจิ๋นจึงถามว่าสุมาอี้ว่าประการใดบ้าง เตียวคับจึงบอกว่า สุมาอี้ว่าแก่ข้าพเจ้าว่า ถ้าขงเบ้งนี้เสียทีแก่เราก็เห็นจะไม่เลิกทัพไป แม้มีชัยชนะก็จะยกพลทหารกลับไปเปนมั่นคง แล้วเตียวคับจึงถามว่า แต่ท่านเสียทีแก่ขงเบ้งมานั้น ได้ให้คนไปสืบดูบ้างหรือไม่ โจจิ๋นจึงบอกว่ายังมิได้ให้คนไปดูก่อน เตียวคับจึงว่า ขอให้ท่านใช้คนไปสืบดูให้แน่นอนเถิด โจจิ๋นจึงใช้ให้คนไปสืบดูกลับมาบอกว่า ขงเบ้งเลิกทัพไปได้สองวันแล้ว โจจิ๋นแจ้งดังนั้นก็เอามือตบอกเข้า เสียใจว่าเรารู้มิทันขงเบ้งเลย
ฝ่ายอุยเอี๋ยนครั้นแจ้งว่าขงเบ้งจะเลิกทัพไปแล้ว สั่งมาให้ฆ่าอองสงเสีย จึงแต่งทหารให้ลอบยกไปซุ่มอยู่หลังค่ายอองสง สั่งว่าถ้าเห็นอองสงออกจากค่ายให้เอาเพลิงเผาค่ายขึ้นแล้วให้รีบหนีมา ครั้นจัดแจงเสร็จแล้ว ก็ให้ทหารทั้งปวงลาดไปก่อน สั่งกำชับว่าถ้าอองสงยกตามมาให้พากันหนีไปอย่ารออยู่ แล้วอุยเอี๋ยนกับทหารสามสิบคนก็เข้าซุ่มอยู่ในป่า แลในเวลากลางคืนนั้นม้าใช้เอาเนื้อความไปบอกแก่อองสงว่า บัดนี้อุยเอี๋ยนยกทหารหนีไปแต่เวลาพลบนั้นแล้ว อองสงแจ้งดังนั้นก็ยินดี จึงยกทหารออกจากค่ายรีบติดตามมา ทหารอุยเอี๋ยนซึ่งล่าไปนั้น เห็นทหารอองสงโห่ร้องกระชั้นเข้ามาใกล้ก็รีบหนีไป ทหารซึ่งซุ่มอยู่หลังค่ายอองสงนั้นได้ทีก็ลอบเข้าไปเอาเพลิงจุดค่ายขึ้น แล้วโห่ร้องวุ่นวายดังจะโจมตีเข้าไปแล้วก็พากันลัดหนีมา
ฝ่ายอองสงยกทหารตามไปวันนั้น เหลียวหลังมาเห็นแสงเพลิงติดขึ้นณค่ายก็รู้ว่าอุยเอี๋ยนทำกล ชักม้าพาทหารจะกลับหลังมาค่าย อุยเอี๋ยนกับทหารสามสิบคนแอบอยู่ในรก ก็ชักม้ารำง้าวออกมาร้องว่ากูชื่ออุยเอี๋ยนอยู่นี่ อองสงเหลือบไปเห็นอุยเอี๋ยน จะชักม้าผินหน้าเข้ารับมิทัน อุยเอี๋ยนก็ฟันด้วยง้าวถูกตัวขาดตกม้าตาย ทหารทั้งปวงก็แตกตื่นไป อุยเอี๋ยนก็รีบกลับมาถึงเมืองฮันต๋ง จึงแจ้งแก่ขงเบ้งทุกประการ ขงเบ้งมีความยินดีก็แต่งโต๊ะเลี้ยงนายทัพนายกองทั้งปวง
ขณะนั้นม้าใช้จึงเอาเนื้อความไปบอกแก่โจจิ๋นว่า อุยเอี๋ยนฆ่าอองสงถึงแก่ความตายแล้ว โจจิ๋นแจ้งก็สลดน้ำใจ จึงเกณฑ์ให้เตียวคับซุนเล้โกฉุยตั้งอยู่รักษาด่านทางเมืองเตียงอั๋นทุกตำบล แล้วก็เลิกทัพกลับเมืองลกเอี๋ยง
ฝ่ายม้าใช้จึงเอาเนื้อความไปแจ้งแก่พระเจ้าซุนกวนว่า ขงเบ้งยกพลทหารมาทำการรบพุ่งกับโจจิ๋น ฆ่าทหารพระเจ้าโจยอยล้มตายเปนอันมาก บัดนี้ยกทัพกลับไปเมืองฮันต๋งแล้ว ขุนนางทั้งปวงจึงทูลพระเจ้าซุนกวนว่า บัดนี้ทหารในเมืองลกเอี๋ยงนั้นก็อิดโรย ด้วยขงเบ้งทำไว้บอบช้ำนัก อนึ่งกองทัพเมืองเสฉวนก็ยกกลับไปได้ทีอยู่แล้ว ขอพระองค์ให้ยกทหารไปตีเมืองลกเอี๋ยงในขณะระส่ำระสายอยู่นี้เห็นจะได้สดวก พระเจ้าซุนกวนก็มิได้ตรัสประการใด
เตียวเจียวจึงทูลว่า บัดนี้เมืองกังตั๋งมีฝูงหงส์เข้ามาร้องอยู่ทุกเวลา อนึ่งมังกรก็สำแดงฤทธิ์ในท้องมหาสมุทร เปนอัศจรรย์นักหนา เหมือนจะบอกว่าเทศกาลนี้เปนมงคลอันประเสริฐ ขอพระองค์ให้ตั้งการพิธีราชาภิเษกเสียก่อน แล้วจึงให้ยกพลทหารไปตีเมืองลกเอี๋ยง พระเจ้าซุนกวนก็เห็นด้วย
ครั้นถึงเดือนสี่ (พ.ศ. ๗๗๒) ก็ให้แต่งการพระราชพิธีพร้อมเสร็จทุกประการตามประเพณีแต่ก่อน ตั้งพระองค์เปนใหญ่ในเมืองกังตั๋ง ในวันศุภมงคลฤกษ์ จึงตั้งซุนเต๋งพระราชบุตรเปนฝ่ายหน้า ให้จูกัดเจ๊กบุตรจูกัดกิ๋นเปนเสนาบดีฝ่ายขวา ให้เตียวหิวบุตรเตียวเจียวเปนเสนาบดีฝ่ายซ้าย ช่วยทำนุบำรุงพระราชบุตรตามประเพณี
แลจูกัดเจ๊กคนนี้พระเจ้าซุนกวนมีพระทัยรักนัก ด้วยเมื่ออายุได้หกขวบนั้น จูกัดกิ๋นพาเข้าไปกินโต๊ะในท้องพระโรง พระเจ้าซุนกวนเห็นหน้าจูกัดเจ๊กยาวเหมือนหน้าโล่ห์ จึงไปจับเอาโล่ห์มาจารึกอักษรลงไว้ที่หน้าโล่ห์ว่าจูกัดเจ๊ก ขุนนางทั้งปวงก็ชวนกันหัวเราะเยาะ จูกัดเจ๊กเห็นดังนั้นก็ลุกออกมาเอาพู่กรรณ์เขียนอักษรต่อลงต้นบันทัดสองตัวว่าแต้โล่ห์ของผสมกันเข้าว่าโล่ห์ของจูกัดเจ๊ก ขุนนางทั้งปวงเห็นจูกัดเจ๊กฉลาดก็ชวนกันสรรเสริญ พระเจ้าซุนกวนมีพระทัยเอนดูโปรดปรานแต่นั้นมา จึงตั้งให้เปนขุนนางฝ่ายหน้า
ครั้นพระเจ้าซุนกวนให้ทำการพระราชพิธีเสร็จ ก็ให้กะเกณฑ์ทแกล้วทหารทั้งปวงเข้ากระบวรทัพยกไปตีเมืองลกเอี๋ยง เตียวเจียวจึงทูลห้ามว่า พระองค์พึ่งสำเร็จการสงครามได้ราชาภิเษกใหม่ แลจะยกกองทัพไปปราบปรามศัตรูนั้นขอให้งดไว้ก่อน จงตั้งซ่องสุมผู้คนเกลี้ยกล่อมเมืองเสฉวนให้เปนไมตรีด้วยกัน แล้วจึงบัญจบทหารทั้งสองฝ่ายไปช่วยกันกำจัดศัตรูรบเอาเมืองลกเอี๋ยงเห็นจะได้โดยง่าย
พระเจ้าซุนกวนก็เห็นชอบด้วย จึงแต่งให้คนถือหนังสือไปถึงพระเจ้าเล่าเสี้ยนณะเมืองเสฉวน พระเจ้าเล่าเสี้ยนจึงให้หาขุนนางเข้ามาปรึกษา ขุนนางทั้งปวงจึงทูลว่า ซึ่งจะเปนไมตรีด้วยพระเจ้าซุนกวนแลจะช่วยกันกำจัดศัตรูนั้น ขอให้ปรึกษามหาอุปราชก่อน พระเจ้าเล่าเสี้ยนก็เห็นชอบด้วย จึงให้ขุนนางผู้ใหญ่ไปปรึกษาด้วยขงเบ้งณเมืองฮันต๋ง
ขงเบ้งจึงให้มีหนังสือตอบมาว่า ซึ่งเมืองเสฉวนกับเมืองกังตั๋งจะเปนทองแผ่นเดียวกันนั้นก็ควรอยู่ แต่ทว่าบัดนี้พระเจ้าซุนกวนก็พึ่งเสร็จการพระราชพิธีใหม่ ๆ ขอพระองค์ให้แต่งบรรณาการไปถามข่าวเยี่ยมพระเจ้าซุนกวน ฟังดูกิตติตัพท์ประเพณีแผ่นดินให้แน่นอนก่อน แม้พระเจ้าซุนกวนจะเปนไมตรีด้วยพระองค์โดยสุจริตแล้ว ก็ให้มั่นคงตามสัตยานุสัตย์ ไปภายหน้าอย่าให้แปรปรวนฟั่นเฟือนเสีย
พระเจ้าเล่าเสี้ยนก็เห็นชอบด้วย จึงให้แต่งหนังสือฉบับหนึ่งเปนทางราชไมตรีต่อกัน กับเครื่องราชบรรณาการแลเครื่องยศสิ่งของทั้งปวงเปนอันมาก ให้ตันจิ๋นคุมไปถวายแก่พระเจ้าซุนกวน ๆ ก็มีความยินดีให้เลี้ยงดูผู้ถือหนังสือตามประเพณี จึงตอบเครื่องราชบรรณาการโดยสมควร แล้วมีหนังสือตอบรับปฏิญาณโดยทางราชไมตรี ให้ตันจิ๋นกลับไปแจ้งแก่พระเจ้าเล่าเสี้ยน แล้วพระเจ้าซุนกวนจึงปรึกษาด้วยลกซุน ๆ จึงทูลว่า ซึ่งพระเจ้าเล่าเสี้ยนมาเปนไมตรีด้วยทั้งนี้ ก็เพราะความคิดของขงเบ้งกลัวสุมาอี้จึงมาเปนไมตรีด้วย การของเราก็จะให้ได้ทางไมตรีก็มิให้เสีย จำจะบอกไปถึงเมืองเสฉวนว่า เราจะยกทัพไปตีเมืองลกเอี๋ยง ให้ขงเบ้งยกทัพไปกองหนึ่ง สุมาอี้ก็จะยกออกมาสู้กันกับขงเบ้ง ฝ่ายเราก็จะลอบยกเข้าไปตีเมืองลกเอี๋ยงได้โดยง่าย พระเจ้าซุนกวนก็เห็นชอบด้วย จึงให้คนถือหนังสือไปแจ้งแก่พระเจ้าเล่าเสี้ยน แล้วให้กะเกณฑ์กองทัพพร้อมไว้ทุกหัวเมือง
ฝ่ายพระเจ้าเล่าเสี้ยนแจ้งหนังสือกำหนดแล้ว ก็ให้ไปแจ้งแก่ขงเบ้ง ๆ ก็มีความวิตกนัก คิดว่าตำบลตันฉองนั้นจะยกไปเปนทางคับขันขัดสนอยู่ จึงใช้ให้คนไปสอดแนมดูรู้ว่าเฮ็กเจียวป่วยหนักก็ดีใจ จึงแต่งให้อุยเอี๋ยนเกียงอุยสองนายคุมทหารห้าพัน สั่งกำหนดให้เข้าประชิดจนถึงกำแพงตันฉอง ถ้าเห็นเพลิงติดขึ้นเมื่อใดแล้วก็ให้ยกทหารไปจงได้ ท่านทั้งสองจงรีบยกไปในสามวันให้ทันท่วงทีอย่าได้มาลาเราเลย อุยเอี๋ยนเกียงอุยคำนับแล้วก็รีบยกทหารไป ขงเบ้งจึงเรียกกวนหินเตียวเปามากระซิบสั่งเปนความลับให้ตระเตรียมทหารไว้ให้พร้อม
ฝ่ายโกฉุยกับเตียวคับซึ่งโจจิ๋นให้รักษาด่านอยู่นั้น แจ้งว่าเฮ็กเจียวป่วยหนักก็ปรึกษากันให้เตียวคับคุมทหารสามพันยกมาจะให้อยู่รักษาตำบลตันฉอง
ขณะนั้นขงเบ้งครั้นให้กวนหินกับเตียวเปายกไปแล้ว ก็กะเกณฑ์ทหารรีบยกลัดกลับมาโดยเร็ว ถึงที่ตันฉองก่อนอุยเอี๋ยนเกียงอุย ครั้นเวลากลางคืนได้ที ก็ให้ทหารปลอมเข้าไปในกำแพงจุดเพลิงขึ้น ขงเบ้งก็ให้ทหารตรูกันตีเข้าไปได้ไล่ฆ่าฟันเปนอลหม่าน ทหารซึ่งอยู่ในกำแพงมิทันรู้ตัวก็แตกตื่นหนีออกจากค่ายเหยียบกันล้มตายเปนอันมาก เฮ็กเจียวป่วยหนักลุกมิได้ก็ขาดใจตาย
ฝ่ายอุยเอี๋ยนกับเกียงอุยรีบยกกองทัพมาถึงตำบลตันฉอง เห็นเงียบสงัดอยู่มิได้เห็นทหารเฮ็กเจียวอยู่บนเชิงเทิน เห็นแต่ธงจารึกชื่อเมืองเสฉวนปักอยู่บนกำแพงก็หลากใจ ได้ยินเสียงขงเบ้งร้องออกมาว่า เปนไฉนท่านทั้งสองจึงค่อยมาป่านนี้ อุยเอี๋ยนเกียงอุยครั้นได้ยินเสียงขงเบ้งร้องมาดังนั้นก็ตกใจ ชักม้าเข้าไปใกล้แล้วจึงคุกเข่าลงคำนับ ขงเบ้งก็ให้ทหารเปิดประตูรับเข้าไป อุยเอี๋ยนเกียงอุยคำนับแล้วถามว่า มหาอุปราชทำประการใดจึงมาถึงตำบลตันฉองก่อนอีกเล่า
ขงเบ้งจึงบอกว่า เราแจ้งอยู่ว่าเฮ็กเจียวป่วยหนักจึงเกณฑ์ให้ท่านทั้งสองรีบมา หวังจะให้กิตติศัพท์เลื่องลือให้เฮ็กเจียวระวังทัพท่านอยู่ เราจึงยกทหารลัดมาทางน้อยปลอมเข้าจุดเพลิงเผาค่ายขึ้น ก็เข้าโจมตีเอาได้ง่าย อุยเอี๋ยนเกียงอุยแจ้งดังนั้นก็สรรเสริญว่า มหาอุปราชคิดกลอุบายทั้งนี้ดุจหนึ่งเทพดา
ขงเบ้งจึงว่า ซึ่งเรายกมาตีได้ตำบลตันฉองนี้แล้ว ก็ยังจะต้องทำการต่อไป ครั้นจะอยู่ช้าก็มิได้ข้าศึกรู้ตัวก็จะตระเตรียม การซึ่งจะรบสู้ทแกล้วทหารจะได้ความลำบากมาก ท่านทั้งสองอย่าหยุดอยู่เลย จงรีบยกไปตีด่านซันกวนอย่าให้ทันรู้ตัว อุยเอี๋ยนกับเกียงอุยคำนับแล้วก็ยกทหารไป ชาวด่านซันกวนไม่ทันตระเตรียมการ เห็นกองทัพยกมาก็ตกใจต่างคนก็ทิ้งด่านเสีย อุยเอี๋ยนเกียงอุยก็ยกเข้าไปในด่านซันกวน พอกองทัพเตียวคับยกมาถึงเข้า แจ้งว่าด่านซันกวนเสียทีแก่ข้าศึกแล้ว ก็ถอยกองทัพกลับไป อุยเอี๋ยนเกียงอุยเห็นได้ทีก็ยกทหารออกโจมตี ไล่ฆ่าฟันทหารเตียวคับล้มตายเปนอันมาก ก็แตกกระจัดกระจายไปสิ้น
อุยเอี๋ยนเกียงอุยก็ให้คนถือหนังสือรีบมาแจ้งแก่ขงเบ้ง ๆ ก็ให้รีบยกพลทหารไปตั้งมั่นอยู่ตำบลเขากิสาน แล้วจึงปรึกษานายทัพนายกองทั้งปวงว่า แต่เรายกมาทำการณตำบลเขากิสานนี้ก็เสียทีต้องยกพลทหารกลับไปถึงสองครั้งแล้วมิได้ชัยชนะเลย ครั้งนี้เราทำการได้สมคะเนเหมือนใจคิด เห็นสุมาอี้จะหมายว่าบัดนี้เราจะยกเข้าไปทางเมืองไปเสียแลเมืองหยงจิ๋ว ดีร้ายจะยกทหารมาสกัดทางอยู่ คอยรบพุ่งเราเหมือนครั้งก่อน ครั้นเราจะยกกองทัพไปทางนั้นเล่าก็มิได้ จำจะยกไปทางเมืองอิมเป๋งปูเต๋าเดิรหลีกเสีย ลอบเข้าไปตีเมืองอิมเป๋งปูเต๋าให้ได้ก่อน แม้ได้เมืองสองเมืองนี้แล้ว ก็เห็นจะทำการตลอดเข้าไปได้ถึงเมืองลกเอี๋ยง ผู้ใดจะอาสาเราไปทำการครั้งนี้ได้
เกียงอุยกับอองเป๋งจึงรับว่าข้าพเจ้าจะขออาสาไปเอง ขงเบ้งก็มีความยินดีจึงให้ทหารคนละหมื่นกำหนดให้เกียงอุยยกไปตีเมืองปูเต๋า ให้อองเป๋งไปตีเมืองอิมเป๋ง สองนายคำนับแล้วก็ยกทหารไป
ฝ่ายเตียวคับครั้นยกมาถึงเมืองเตียงอั๋น จึงแจ้งเนื้อความแก่โกฉุยว่า บัดนี้กองทัพเมืองเสฉวนมาตีตำบลตันฉองได้ เฮ็กเจียวก็ถึงแก่ความตาย ด่านซันกวนนั้นก็เสียแล้ว ขงเบ้งยกทัพล่วงเข้ามาตั้งอยู่ตำบลกิสาน โกฉุยแจ้งดังนั้นก็บอกหนังสือไปแจ้งแก่พระเจ้าโจยอย แล้วจึงปรึกษากันว่า กองทัพขงเบ้งครั้งนี้เห็นจะยกมาทางเมืองไปเสียแลเมืองหยงจิ๋วเปนมั่นคง จะไว้ใจมิได้ จึงแต่งให้เตียวคับอยู่รักษาเมืองเตียงอั๋น ให้ซุนเลไปรักษาเมืองหยงจิ๋ว ตัวโกฉุยนั้นยกทหารไปป้องกันเมืองไปเสีย
ฝ่ายพระเจ้าโจยอยแจ้งหนังสือบอกดังนั้นก็ทรงพระวิตกอยู่ พอขุนนางเอาเนื้อความมาแจ้งว่า บัดนี้เมืองกังตั๋งกับเมืองเสฉวนนั้นเปนไมตรีกันเข้าแล้ว คิดอ่านจะยกกองทัพมาช่วยกันทำร้ายแก่เมืองเรา แลลกซุนตระเตรียมทหารพรักพร้อมอยู่ จะยกเข้ามาในวันหนึ่งสองวันนี้
พระเจ้าโจยอยได้ฟังก็ทุกข์พระทัยนัก จึงตรัสว่าถ้าทหารทั้งสองเมืองบัญจบเข้ามาทำร้าย เราจะมิขัดสนเสียหรือ สุมาอี้จึงว่าพระองค์อย่าวิตกเลย อันเมืองกังตั๋งนั้นเห็นจะไม่มาทำร้ายเรา ด้วยเปนอริกันอยู่กับเมืองเสฉวน ขงเบ้งคิดจะแก้แค้นเมื่อครั้งตำบลเฮาเต๋งอยู่มิได้ขาด บัดนี้คิดกลัวอยู่ว่ากองทัพเราจะยกไปตีเมืองเสฉวน เกรงซุนกวนจะพลอยทัพหลังเข้า จึงแกล้งแต่งคนไปประจบประแจงเสีย หวังมิให้ทำร้าย ฝ่ายเมืองกังตั๋งก็ซังตายรับไว้เปล่า ๆ ด้วยเสียมิได้กลัวจะอาย ซึ่งลกซุนตระเตรียมทหารซักซ้อมไว้ทั้งนี้ ทำแต่พอให้ขงเบ้งเชื่อมิให้ระแวงใจ ที่จริงนั้นลกซุนจะคอยดูเล่นดอก แม้ขงเบ้งเพลี่ยงพลํ้าเราลง ก็เห็นลกซุนจะซ้ำเอาอีก อันกองทัพเมืองกังตั๋งนั้นจะปรารมภ์ไปใย
พระเจ้าโจยอยจึงว่า ท่านว่านี้ควรหนักหนา มิเสียทีที่มีปัญญาอันสุขุมหยั่งรู้ตลอดไปได้ ขณะนั้นพระเจ้าโจยอยก็ตั้งให้สุมาอี้เปนนายทัพใหญ่ให้อาญาสิทธิ์ทุกประการ สุมาอี้คำนับแล้วออกมาจัดแจงทหารยกไป ครั้นถึงเมืองเตียงอั๋นก็แต่งให้เตียวคับไต้เหลงคุมทหารสิบหมื่นไปตั้งรับขงเบ้งเขากิสาน
โกฉุยซุนเลครั้นแจ้งว่าสุมาอี้ยกมาอยู่เมืองเตียงอั๋น ก็ยกมาหาสุมาอี้ จึงถามว่า ซึ่งท่านทั้งสองไปตั้งรักษาเมืองสองตำบลอยู่นั้น ได้รบพุ่งกับกองทัพขงเบ้งบ้างหรือ โกฉุยซุนเลก็บอกว่า ข้าพเจ้าทั้งสองไปตั้งอยู่ก็มิได้เห็นทหารขงเบ้งยกมารบพุ่งเลย สุมาอี้จึงถามว่า บันดาหัวเมืองทั้งปวงนั้นท่านรู้ข่าวร้ายดีประการใดบ้าง
โกฉุยซุนเลจึงบอกว่า อันหัวเมืองทั้งนั้นข้าพเจ้าได้ข่าวว่าดีอยู่สิ้น แต่ปูเต๋าอิมเป๋งสองเมืองนั้นมิรู้ข่าวร้ายดีเลย สุมาอี้จึงว่าถ้าฉนั้นท่านทั้งสองจงคุมทหารคนละพัน ยกไปรักษาเมืองปูเต่าแลเมืองอิมเป๋งไว้ให้ได้ ถ้าจัดแจงมั่นคงแล้วจงช่วยกันคิดอ่านคอยสกัดตีวกหลังกองทัพเมืองเสฉวนให้พว้าพวังอยู่ ครั้งนี้เราจะคิดทำการจับเอาตัวขงเบ้งให้ได้
โกฉุยซุนเลก็คำนับลาคุมทหารยกมา ครั้นถึงกลางทางม้าใช้มาบอกว่า เมืองปูเต๋าแลเมืองอิมเป๋งนั้นกองทัพขงเบ้งมาตีได้แล้ว บัดนี้ยกทหารออกมาอยู่นอกเมืองทางประมาณร้อยเส้น โกฉุยซุนเลได้ฟังดังนั้นก็ตกใจจึงปรึกษากันว่า กองทัพเมืองเสฉวนยกมาตีได้เมืองแล้ว เหตุใดจึงจะยกกองทัพมาตั้งอยู่นอกเมืองนั้นเห็นผิดนัก ชรอยจะแต่งกลไว้ลวงเราจะล่วงเข้าไปมิได้ ก็ชวนกันพาทหารถอยหลังออกมา พอได้ยินเสียงประทัดจุดขึ้นบนเนินเขา ทั้งสองนายก็ตกใจ แลไปเห็นขงเบ้งแต่งตัวโอ่โถงถือพัดขนนกขี่เกวียนน้อย กวนหินเตียวเปาถือกระบี่เดิรซ้ายขวา ยกทหารสกัดมาตามเนินเขา โกฉุยซุนเลตกใจตลึงอยู่
ขงเบ้งจึงร้องว่า อ้ายทหารสองคนนี้อย่าหนีกูให้ยากเลย เข้ามาคำนับกูเสียโดยดีเถิด อันกลของสุมาอี้นั้นลวงกูไม่ได้ กูรู้อยู่สิ้นแล้ว แม้มิเข้ามาหากูก็จะให้ทหารจับตัวฆ่าเสียบัดนี้ โกฉุยซุนเลก็กลัวเปนกำลังชักม้าจะหนี พออองเป๋งเกียงอุยยกทหารตีกระทบหลังเข้ามาฆ่าฟันทหารล้มตายเปนอันมาก ก็ทิ้งม้าเสียวิ่งหนีขึ้นเขา เตียวเปาก็ควบม้าไล่จะจับเอาตัว วางม้าไปด้วยกำลังเหยียบศิลาพลาดม้าก็ล้มลง เตียวเปาตกม้าหน้าคมำถูกศิลาแตก ทหารทั้งนั้นก็วิ่งเข้าไปช่วยพยุงตัวมา โกฉุยซุนเลคลาดออกก็หนีไปได้ ขงเบ้งจึงให้ทหารรับเตียวเปาไปรักษาตัวเมืองเสฉวน
ฝ่ายโกฉุยซุนเลจึงมาแจ้งแก่สุมาอี้ ตามเนื้อความซึ่งได้รบพุ่งทุกประการ สุมาอี้จึงว่า ซึ่งท่านแตกมาทั้งนี้เราก็มิได้เอาโทษ ด้วยขงเบ้งมีกลอุบายมากเรารู้มิทัน ท่านจงรีบไปรักษาเมืองไปเสียแลเมืองหยงจิ๋วไว้ ถ้าทหารขงเบ้งจะเข้าไปเย้าประการใดอย่าออกสู้รบเลย เราจะคิดกลอุบายอย่างหนึ่งกำจัดขงเบ้งเสียให้ได้ โกฉุยซุนเลคำนับแล้วก็ยกไปรักษาเมือง สุมาอี้จึงว่าแก่เตียวคับกับไต้เหลงว่า บัดนี้ขงเบ้งตีได้เมืองปูเต๋าแลเมืองหยงจิ๋วนั้นเห็นจะไม่อยู่ค่าย ตัวจะเข้าไปเกลี้ยกล่อมผู้คนอยู่ในเมือง ท่านจงคุมทหารหมื่นหนึ่งลัดทางน้อยอ้อมเข้าหลังค่ายขงเบ้งตีเข้าไป เราจะคุมทหารยกไปข้างหน้าตีกระหนาบสองด้านชิงเอาค่ายให้จงได้ ถ้าได้สมคะเนแล้วจะกลัวอะไรแก่ขงเบ้ง จะคิดกำจัดเสียภายหลังก็จะง่ายดอก เตียวคับไต้เหลงก็ยกทหารลัดทางไป
ฝ่ายขงเบ้งจึงว่าแก่นายทัพนายกองทั้งปวงว่า เรามาตีได้เมืองสองเมืองนี้ ดีร้ายสุมาอี้จะสำคัญว่าเราเข้าไปอยู่ในเมือง เวลาค่ำวันนี้จะแต่งทหารลัดมาปล้นค่ายเราเปนมั่นคง ก็ให้แต่งเกวียนเชื้อเพลิงไว้เปนอันมาก เกณฑ์ทหารให้ซุ่มอยู่ในป่าสองข้างทางคอยสกัดทัพสุมาอี้จะยกมา ครั้นเวลาสองยามเศษเตียวคับกับไต้เหลงยกมาจะใกล้ถึงค่าย ทหารนั้นได้ยินเสียงคนบนเนินเขาก็ยั้งอยู่ เตียวคับจึงขับม้าตลบหลังลงมา เร่งทหารทั้งปวงซึ่งล้าอยู่ให้เดิรขึ้นไปให้ทันกัน จึงเห็นเกวียนเชื้อเพลิงที่ทหารขงเบ้งชักเข้ามาสกัดหลังไว้ก็ตกใจ จึงเรียกทหารข้างหน้าให้ถอยหลังลงมา พอได้ยินเสียงประทัดแสงเพลิงก็สว่างขึ้นรอบตัว ทหารในป่าก็โห่ร้องล้อมเข้ามา ขงเบ้งอยู่บนเนินเขาจึงร้องว่า สุมาอี้สำคัญว่าเราอยู่ในเมืองให้ท่านมาปล้นค่ายเราหรือ บัดนี้ต้องด้วยกลของเราแล้วเข้ามาคำนับเราโดยดีเถิด ตัวท่านก็เปนทหารเลวหาผู้ใดนับถือไม่ อย่าคิดอายถือตัวอยู่เลย
เตียวคับได้ยินขงเบ้งร้องลงมาก็โกรธ จึงเอาแซ่ชี้ว่ามึงนี้ชาวบ้านนอก อวดตั้งตัวเปนใหญ่องค์อาจล่วงมาถึงแดนเมืองกู ๆ จะจับเอาตัวสับเสียให้ลเอียดมิให้กากลืนแค้น แล้วก็ขับม้าขึ้นไปบนเขาจะจับตัวขงเบ้ง ทหารทั้งปวงก็เอาหินแลเกาทัณฑ์ยิงระดมลงมา เตียวคับขึ้นไปมิได้ก็ชักม้าถอยหลังอยู่ ขงเบ้งก็ให้ทหารไล่ฆ่าฟันทหารเตียวคับเจ็บปวดลำบากล้มตายเปนอันมาก เตียวคับกับไต้เหลงก็บากออกมา ทหารขงเบ้งกลัวฝีมือเตียวคับจะต้านทานไว้มิได้ก็แหวกทางให้ ขณะเมื่อเตียวคับหักออกมา วันนั้นขงเบ้งแลดูอยู่บนเนินเขา จึงสรรเสริญว่าเตียวคับคนนี้ได้ยินลือชื่อมาช้านาน วันนี้พึ่งได้เห็นประจักษ์แก่ตาเข้มแขงพ้นกำลังนัก ทหารคนนี้แม้อยู่สืบไปเมื่อหน้าก็จะทำอันตราย จำจะกำจัดเสียให้ได้ แล้วขงเบ้งก็ยกกลับมาค่าย
ฝ่ายสุมาอี้จัดแจงทหารจะยกมา พอเห็นเตียวคับกับไต้เหลงเสลือกสลนเข้ามาก็ตกใจ จึงถามว่าเปนเหตุไฉนจึงกลับมา เตียวคับก็เล่าเนื้อความให้ฟังทุกประการ สุมาอี้แจ้งดังนั้นก็เสียใจ จึงว่าขงเบ้งมีสติปัญญาสามารถนัก ก็สั่งให้ยกทหารกลับมาค่าย สุมาอี้จึงว่า เมืองเสฉวนเปนทางไกล ทหารทั้งปวงได้สเบียงอาหารน้อยจึงรีบมาทำการรบพุ่ง ปราถนาจะใคร่ได้ชัยชนะเร็ว ๆ ครั้นเราจะออกรบพุ่งด้วยบัดนี้ก็มิได้ จำจะตั้งมั่นรับไว้ให้ช้าอยู่ สเบียงอาหารขัดสนลงเห็นจะเลิกไป แต่นั้นมาสุมาอี้ก็มิได้ให้ทหารออกสู้รบเลย
ฝ่ายขงเบ้งก็แต่งให้ทหารไปยั่วหลายครั้ง สุมาอี้มิได้ออกรบ แต่คำนึงกันอยู่ถึงสิบสี่สิบห้าวัน พอบิฮุยถือหนังสือพระเจ้าเล่าเสี้ยนมาถึงขงเบ้งว่า บัดนี้รู้ข่าวมหาอุปราชตีได้หัวเมืองสองตำบลก็มีความยินดีนัก ซึ่งมหาอุปราชมีโทษแต่ก่อนนั้นก็ให้พ้นโทษแล้ว จงคงในถานาศักดิ์เถิด ขงเบ้งแจ้งดังนั้นก็ยกมือขึ้นถวายบังคมคำนับรับเอารับสั่งพระเจ้าเล่าเสี้ยนตามประเพณีแล้ว ก็ให้บิฮุยถือหนังสือบอกกลับไป
ขงเบ้งคิดอุบายจะลวงสุมาอี้ จึงให้ทหารออกจากค่ายถอยเลื่อนลงไปตั้งอยู่ทางประมาณสามร้อยเส้น ม้าใช้จึงไปแจ้งแก่สุมาอี้ว่า ขงเบ้งยกกองทัพถอยไปแล้ว สุมาอี้จึงว่า ขงเบ้งยกไปบัดนี้ปราถนาจะลวงเราให้ตาม ถ้าเราตามคงจะต้องด้วยกลมั่นคง เตียวคับจึงว่า ขงเบ้งขัดสนสเบียงอาหารถอยทัพไป เหตุใดท่านจึงมิได้ยกทหารตามไปโจมตี จะมาคิดวิตกกลัวกลของขงเบ้งด้วยอันใด
สุมาอี้จึงว่า ปีก่อนนั้นเราก็รู้ว่าเมืองเสฉวนได้เข้าปลาอาหารมาก แลบัดนี้ก็เปนเทศกาลเข้าโภชน์สาลี กองทัพขงเบ้งจะกินไปได้อยู่อีกครึ่งปีเห็นไม่ขัดสน ซึ่งทำนี้เปนกลลวงจะตามไปนั้นมิได้ แล้วสุมาอี้จึงให้คนไปสืบดูกลับเข้ามาบอกว่า บัดนี้กองทัพขงเบ้งยกไปตั้งอยู่พ้นที่ไปอีกสามร้อยเส้น เตียวคับจึงว่า ขงเบ้งขัดสนอาหารแล้ว ครั้นจะยกรีบไปกลัวเราจะรู้จึงทำค่อยเลื่อนไป ซึ่งท่านจะมิให้ตามไปนั้นข้าพเจ้าไม่เห็นด้วย
สุมาอี้จึงห้ามว่า อันขงเบ้งนี้มีแยบคายมากจะทำลวงเรา จะตามไปนั้นก็จะเสียที ครั้นรุ่งเช้าสุมาอี้ให้คนไปสืบอีก กลับมาบอกว่า ขงเบ้งยกไปตั้งค่ายพ้นที่นั้นไปอีกสามร้อยเส้น
เตียวคับจึงว่า ขงเบ้งยกหนีไปจริง ๆ ท่านมิให้ตามไปนั้นไม่ชอบ ข้าพเจ้าจะขออาสาตามไปตีให้จงได้ แม้เสียทีแก่ข้าศึกมาข้าพเจ้าจะให้สีสะแก่ท่าน แต่ทว่าขอท่านยกหนุนข้าพเจ้าออกไปด้วย
สุมาอี้ห้ามเตียวคับหลายครั้งก็ไม่ฟัง สุมาอี้จึงว่าท่านจะไปก็ตามใจ อันจะไปแต่ลำพังนั้นมิได้ เกลือกขงเบ้งจะซุ่มทหารไว้ก็จะเสียที เราจะยกทหารหนุนไปด้วย ถ้าเพลี่ยงพล้ำจะได้ช่วยกัน แม้ได้รบกับขงเบ้งครั้งนี้แล้วอย่าได้ย่อหย่อนเลย ท่านจงขับทหารเร่งหักโหมเข้าไปจงสามารถเราจะคอยหนุน สุมาอี้จึงกะเกณฑ์ทหารให้เตียวคับไต้เหลงสามหมื่น แล้วกำชับว่าเวลาพรุ่งนี้ท่านยกไปทันทัพขงเบ้งก็อย่าเพ่อเข้าตี จงพักทหารไว้ให้สบายใจก่อน คอยดูท่วงทีขงเบ้งจะทำประการใดบ้าง เตียวคับไต้เหลงรับคำแล้ว ครั้นเวลาเช้าก็ยกทหารออกมาตั้งค่ายอยู่ตามสุมาอี้สั่ง สุมาอี้ก็ยกทหารหนุนออกไป
ฝ่ายขงเบ้งครั้นรู้ว่าสุมาอี้ยกตามมา เวลากลางคืนให้หานายทัพนายกองทั้งปวงมาปรึกษาว่า ทหารสุมาอี้ยกมาบัดนี้เห็นจะได้รบพุ่งกับเรากวดขันนัก ถึงแพ้แลชนะเปนมั่นคง แลในกองทัพเรานี้ไม่เห็นมีผู้ที่จะอาสาออกต่อสู้ด้วยทหารร้อยคนพันคนแต่ผู้เดียวได้ ขงเบ้งว่าพลางแลดูอุยเอี๋ยนแล้วก็ก้มหน้าเสีย อองเป๋งจึงว่า ครั้งนี้ข้าพเจ้าจะขออาสาท่านให้ถึงขนาด ขงเบ้งจึงว่าท่านภักดีต่อเราจะขออาสาก็ขอบใจอยู่ แต่ทว่ากองทัพสุมาอี้ครั้งนี้ก็เข้มแข็งนักไม่เหมือนทุกครั้ง แม้เสียการของเราไปจะทำประการใด
อองเป๋งจึงว่า ข้าพเจ้าจะอาสาไปครั้งนี้ ใช่จะอาลัยแก่ชีวิตนั้นหามิได้ ถึงจะเปนประการใดก็จะสู้ตาย ถ้าแลเสียการไปข้าพเจ้าจะให้สีสะแก่ท่าน ขงเบ้งได้ฟังดังนั้นก็สรรเสริญว่าอองเป๋งนี้สัตย์ซื่อภักดีต่อเราจริง ๆ แต่ทว่าตัวท่านผู้เดียวถึงจะมีฝีมือเข้มแข็งก็ดี อันจะสู้ด้วยทหารสุมาอี้นั้นเห็นเหลือตัวนัก เราคิดจะให้ผู้ใดออกไปช่วยท่านเปนสองนายด้วยกัน ก็ไม่เห็นหน้าใครเลย
ขณะนั้นเตียวเอ๊กจึงว่า มหาอุปราชอย่าวิตกเลย ข้าพเจ้าจะขออาสาออกไปช่วยอองเป๋งทำการเอง ขงเบ้งจึงว่า เตียวคับทหารสุมาอี้คนนี้มิใช่พอดี ท่านจะอาสาออกไปนั้นเราเห็นฝีมือจะสู้เตียวคับมิได้ เตียวเอ๊กจึงว่า ตัวข้าพเจ้าก็นับว่าเปนทหารคนหนึ่ง ถึงเตียวคับจะมีฝีมือ ข้าพเจ้ามิกลัวผิดก็สู้ตาย ถ้าแลเพลี่ยงพลํ้าเสียการของท่านก็ให้ตัดสีสะข้าพเจ้าเสีย
ขงเบ้งได้ฟังดังนั้นก็ชอบใจ จึงว่าฉนั้นท่านจงคุมทหารคนละหมื่นยกไปซุ่มอยู่ทางซอกเขา ถ้าเห็นทหารกองหน้าสุมาอี้ยกมา จงปล่อยให้ล่วงเข้ามาเถิดอย่ารบพุ่งเลย แม้ได้ยินเสียงทหารเราจุดประทัดโห่ร้องขึ้นแล้ว ท่านทั้งสองจงยกทหารปิดหลังตีกระหนาบมาหาเรา ถ้ากองทัพสุมาอี้ยกร่นมาช่วย จึงให้เตียวเอ๊กแยกทหารออกรบรับทัพสุมาอี้ไว้อยาให้เข้ามาช่วยกันได้ เราจะคิดกลอันหนึ่งไปช่วยท่าน อองเป๋งเตียวเอ๊กสองนายรับคำแล้วก็ยกทหารสองหมื่นไปซุ่มอยู่
ขงเบ้งจึงหาเกียงอุยเลียวฮัวเข้ามา แล้วก็เขียนหนังสือเข้าผนึกให้ฉบับหนึ่งแล้วสั่งว่า ท่านจงคุมทหารสามพันยกไปซุ่มอยู่บนเขา ถ้าเห็นทหารสุมาอี้ล้อมอองเป๋งเตียวเอ๊กไว้จะแก้ตัวมิได้แล้ว จึงฉีกผนึกออกดูหนังสือนี้จงทำตามอุบายของเราเถิด เกียงอุยเลียวฮัวรับคำนับแล้วก็คุมทหารไป ขงเบ้งจึงสั่งงออี้งอปันม้าตงเตียวหงีว่า เวลาพรุ่งนี้ถ้าทหารสุมาอี้ยกมาท่านอย่าเอาชัยชนะเลย จงทำเปนรบพลางถอยพลาง แม้เห็นกวนหินคุมทหารยกตีเข้าไปแล้ว ท่านจงกลับคืนตีกระหนาบเข้ามา งออี้งอปั้นม้าตงเตียวหงีรับคำแล้วคุมทหารไปตั้งคอยอยู่
ขงเบ้งจึงสั่งกวนหินให้คุมทหารห้าพันไปซุ่มอยู่ริมเขา กำหนดว่าเห็นธงแดงบนเขานั้นโบกเมื่อใด ก็ให้คุมทหารรบหักเข้าไปในกองทัพสุมาอี้
ครั้นเวลารุ่งเช้าเตียวคับกับไต้เหลงก็ยกทหารตามมา พบกองทัพงออี้งอปั้นม้าตงเตียวหงี ก็ขับทหารรบพุ่งเปนสามารถ กองทัพเมืองเสฉวนรบรอถอยลงมาทางประมาณสี่ร้อยเส้น
ขณะนั้นเปนระดูคิมหันต์ ทหารสุมาอี้รุกตามมาด้วยกำลัง เหงื่อไหลโซมตัวทุกคนเหนื่อยหอบถอยแรงลง ขงเบ้งขึ้นอยู่บนเนินเขาแลลงมาเห็นทหารสุมาอี้อิดโรยกำลังได้ทีก็ให้ทหารโบกธงแดง กวนหินตั้งซุ่มอยู่ริมเขาเห็นโบกธงก็ขับทหารฆ่าฟันเข้าไป งออี้งอปันม้าตงเตียวหงีสี่นายก็กลับหน้าตีกระทบคืนหลังลงมา เตียวคับไต้เหลงก็มิถอยหนี ขับทหารตีตลุมบอนกันเปนอลหม่าน อองเป๋งเตียวเอ๊กได้ทีก็ยกสกัดออกมาฆ่าฟันทหารเตียวคับไต้เหลงล้มตายเปนอนมวก
สุมาอี้เห็นดังนั้นก็ยกทหารหนุนมาล้อมอองเป๋งเตียวเอ๊กเข้าไว้กลาง เตียวเอ๊กก็แยกทหารออกรับทัพสุมาอี้ อองเป๋งกวนหินก็ขับทหารระดมตีเตียวคับไต้เหลงเข้าไป ทหารทั้งสองฝ่ายถ้อยทีรบกันเปนสามารถ ล้มตายลงในที่รบมากกว่ามาก เกียงอุยกับเลียวฮัวอยู่บนเขาเห็นทหารสุมาอี้เข้าล้อมอองเป๋งเตียวเอ๊กไว้ รบพุ่งกันตลุมบอนอ่อนอยู่แล้ว ก็ฉีกผนึกหนังสือซึ่งขงเบ้งให้มานั้นออกดูเปนใจความว่า ถ้ากองทัพสุมาอี้ล้อมอองเป๋งเตียวเอ๊กเข้าไว้ ก็ให้ยกทหารไปตีเอาค่ายสุมาอี้ ๆ ก็จะยกทหารถอยกลับไป ถึงจะมิได้ค่ายสุมาอี้ก็เปนความชอบใหญ่หลวงอยู่ เกียงอุยเลียวฮัวก็ยกทหารรีบไปชิงเอาค่ายสุมาอี้ได้
ขณะเมื่อสุมาอี้ยกทหารออกจากค่ายนั้นก็กริ่งใจอยู่ จึงวางทหารรายไว้ตาม ทางมา ทหารซึ่งอยู่ตามรายทางก็รีบมาบอกแก่สุมาอี้ว่า บัดนี้ทหารขงเบ้งชิงเอาค่ายได้แล้ว สุมาอี้รู้ดังนั้นก็ตกใจจึงว่ารู้อยู่แล้วว่าขงเบ้งทำกล ท่านทั้งปวงมิฟังคำเราจึงเสียการ ว่าแล้วก็ให้ถอยทหารกลับมาจะชิงเอาค่าย
เตียวเอ๊กได้ทีก็เร่งทหารตีร่นหลังลงมา ทหารสุมาอี้ก็แตกตื่นล้มตายเปนอันมาก เตียวคับไต้เหลงเห็นเสียทีดังนั้นก็ทิ้งทหารเสียรบหักออกไปเอาแต่ตัวรอด เกียงอุยเลียวฮัวเห็นสุมาอี้แตกกลับมาก็พาทหารออกจากค่ายรีบมาบัญจบกันกับนายทัพนายกอง แล้วกลับมาหาขงเบ้ง
ฝ่ายสุมาอี้ครั้นมาถึงค่าย เห็นทหารขงเบ้งยกกลับไปสิ้นก็พาทหารทั้งปวงเข้าค่าย จึงว่าแก่นายทัพนายกองว่า เรารู้อยู่ว่าเปนกลของขงเบ้ง ได้ห้ามปรามทัดทานคนทั้งปวงมิฟังเรา จึงเสียทหารแลเครื่องศัสตราวุธ แต่นี้สืบไปเมื่อหน้าผู้ใดมิได้ฟังเรา ขัดขืนให้เสียการดุจหนึ่งครั้งนี้เราจะตัดสีสะเสีย
ขณะนั้นพอคนถือหนังสือมาแต่เมืองเสฉวนแจ้งแก่ขงเบ้งว่า บัดนี้เตียวเปานั้นหมอพยาบาลบาดแผลซึ่งกระทบศิลากำเริบมากไป ถึงแก่ความตายแล้ว ขงเบ้งแจ้งว่าเตียวเปาตายก็ร้องไห้รัก จนอาเจียนโลหิตออกมาสลบไป ทหารทั้งปวงก็ตกใจช่วยกันเข้าแก้จึงฟื้นขึ้น ตั้งแต่นั้นไปขงเบ้งก็ป่วยหนักลงนอนอยู่ลุกมิได้ นายทัพนายกองก็ชวนกันเปนทุกข์
ครั้นอยู่มาสองวันขงเบ้งจึงให้หาตังควดกับอ้วนเกี๋ยนสองคนเข้ามาบอกว่า บัดนี้เราป่วยหนักจะว่ากล่าวบังคับกิจการสืบไปมิได้ เราจะเลิกทัพกลับไปเมืองเสฉวนเถิด แต่ทว่าอย่าให้เอิกเกริกไป รู้ถึงสุมาอี้จะยกทหารติดตามเราจะไปมิสดวก ท่านจงบอกทหารทั้งปวงให้ตระเตรียมตัวให้พร้อม สั่งแล้วเวลาคํ่าก็ให้ทหารเลิกทัพลอดลัดมาเมืองฮันต๋ง สุมาอี้รู้ว่าขงเบ้งเลิกทัพไปได้ห้าวันแล้ว ก็ทอดใจใหญ่ว่าขงเบ้งนี้ดังเทพดาเรามิรู้เท่าเลย จึงให้จัดแจงทหารอยู่รักษาด่านทางกำชับตรวจตราทุกตำบลแล้ว ก็ยกทหารเลิกกลับมาเมืองลกเอี๋ยง
ฝ่ายขงเบ้งยกมาเมืองแล้ว ก็ให้ทหารทั้งปวงประชุมกันพร้อมอยู่ จึงกลับมารักษาตัวณเมืองเสฉวน พระเจ้าเล่าเสี้ยนแลขุนนางทั้งปวงก็พากันมาเยี่ยมถามข่าวถึงที่อยู่ พระเจ้าเล่าเสี้ยนเห็นขงเบ้งป่วยหนักก็ให้หมอพยาบาลรักษาเปนกวดขัน โรคซึ่งป่วยหนักก็บันเทาหาย
ครั้นรุ่งขึ้นปีใหม่โจจิ๋นจึงกราบทูลพระเจ้าโจยอยว่า กองทัพเมืองเสฉวนยกมากระทำยํ่ายีถึงขอบขัณฑเสมาเนือง ๆ กองทัพเมืองลกเอี๋ยงนี้ก็เสียทีเปนหลายครั้ง ทหารเมืองเสฉวนนั้นก็กำเริบใหญ่หลวงนัก จะนิ่งอยู่บัดนี้ก็มิได้ นานไปกองทัพเมืองเสฉวนก็จะทำอันตรายให้อาณาประชาราษฎรได้ความเดือดร้อนอีก แลเทศกาลนี้ก็เปนคิมหันตฤดูแล้ว ข้าพเจ้าจะขอยกกองทัพไปกับสุมาอี้ ตีเอาเมืองเสฉวนแลเมืองฮันต๋งให้จงได้ กำจัดศัตรูเสียอย่าให้มีภัยมาถึงเมืองเรา
พระเจ้าโจยอยเห็นชอบด้วย จึงตั้งให้โจจิ๋นเปนแม่ทัพฝ่ายขวา สุมาอี้เปนฝ่ายซ้าย เล่าฮวนเปนที่ปรึกษา ถือพลทหารสิบสี่หมื่นยกไปทางด่านเกียมก๊ก จะไปตีเมืองฮันต๋ง ม้าใช้จึงเอาเนื้อความแจ้งแก่ขงเบ้ง
ขณะนั้นขงเบ้งให้ซักซ้อมทหารหัดปรือกันอยู่ จะไปตีเมืองลกเอี๋ยงอีก พอม้าใช้เข้ามาบอกจึงให้หาเตียวหงีกับอองเป๋งเข้ามาสั่งว่า ท่านคุมทหารพันหนึ่งยกไปตั้งตำบลตันฉองรับทัพสุมาอี้ไว้ แล้วเราจึงจะยกกองทัพไปช่วย อองเป๋งกับเตียวหงียกมือขึ้นคำนับแล้วจึงว่า บัดนี้กิตติศัพท์ว่าสุมาอี้ยกกองทัพมาถึงห้าสิบหมื่นหกสิบหมื่น มหาอุปราชจะให้พลข้าพเจ้าทั้งสองไปแต่พันหนึ่งนี้ ที่ไหนจะต่อสู้ทหารสุมาอี้ได้ จะมิเสียการไปหรือ
ขงเบ้งจึงว่า เปนไฉนท่านมาวิตกฉนี้เล่า เราหาลวงท่านให้สุมาอี้ฆ่าเสียไม่ ถึงมาทว่าท่านไปเสียทีแก่ข้าศึกมาเราก็มิเอาโทษ อองเป๋งเตียวหงีก็มิอาจรับ แต่อ้อนวอนขงเบ้งเปนหลายครั้ง ขงเบ้งจึงว่าท่านอย่าวิตก อันเราใช้ไปครั้งนี้ ด้วยเราพิเคราะห์ดูในอากาศเห็นดาวฤกษ์มีรัศมีหม่นหมองนัก ในเดือนนี้จะมีฝนห่าใหญ่ตกเปนหลายวัน เราเห็นว่ากองทัพสุมาอี้จะล่วงแดนเข้ามามิได้ ด้วยน้ำป่าจะหนักมาท่วมทหารสุมาอี้ก็จะกลับไปเอง เราจึงให้ทหารท่านไปแต่น้อย ครั้นจะให้ไปมากก็จะลำบากเสียเปล่า ตัวเราก็จะไปซ่องสุมทหารเมืองฮันต๋งไว้ให้พร้อม ถ้าสุมาอี้ถอยทัพแล้ว เราก็จะยกทหารออกโจมตีซํ้าหลังไป มิพักให้ยากแก่ทแกล้วทหาร กองทัพเมืองลกเอี๋ยงก็จะเสียทีแก่เรา อองเป๋งเตียวหงีก็มีความยินดีคำนับแล้วก็ยกทหารไป
ฝ่ายขงเบ้งก็ไปกะเกณฑ์ทหารเมืองฮันต๋งให้ตระเตรียมสเบียงอาหารหาเข้าตากใส่ไถ้ไว้ทุกคน กำหนดให้พอกินเดือนหนึ่งกว่าจะสิ้นระดูฝน หวังมิให้ทหารทั้งปวงหุงเข้ากิน จะได้ทำการรบพุ่งโดยสดวก
ฝ่ายสุมาอี้กับโจจิ๋นยกทหารมาถึงตำบลตันฉองมิได้เห็นผู้คนเย่าเรือนเหลืออยู่ จึงให้หาชาวบ้านนอกมาถาม ชาวบ้านนอกจึงบอกว่า เมื่อกองทัพเมืองเสฉวนยกไปนั้นให้ทหารจุดเผาเสียสิ้น โจจิ๋นได้แจ้งดังนั้นแล้วปรึกษากับสุมาอี้จะรีบยกกองทัพไป
สุมาอี้จึงว่า อันจะยกกองทัพล่วงไปนั้นยังมิได้ ด้วยเวลาคืนนี้เราเห็นดาวฤกษ์รัศมีมัวอยู่ ในเดือนนี้จะมีฝนห่าใหญ่ จะยกไปนั้นทแกล้วทหารทั้งปวงจะลำบากมากนัก ขอให้ท่านยกกองทัพตั้งอยู่ที่นี่ก่อน เมื่อพ้นเทศกาลฝนแล้วจึงค่อยยกไป โจจิ๋นเห็นชอบด้วยจึงยั้งกองทัพไว้ ครั้นอยู่มาประมาณสิบวันฝนห่าใหญ่ก็ตกลงมามิได้เหือดถึงสามสิบวัน น้ำในที่นั้นลึกประมาณสามศอกท่วมสเบียงอาหารเสียสิ้น ทแกล้วทหารก็มิรู้ที่จะอาศรัยนั่งนอนแห่งใด ได้ความลำบากก็ร้องไห้อื้ออึงไป กิตติศัพท์ก็แจ้งไปถึงเมืองลกเอี๋ยง ขุนนางทั้งปวงก็ชวนกันเข้าไปกราบทูลพระเจ้าโจยอยขอให้หากองทัพกลับมา พระเจ้าโจยอยก็เห็นชอบด้วย จึงให้มีหนังสือไปหากองทัพให้เลิกกลับมา
ฝ่ายขงเบ้งจับยามดูรู้ว่าสุมาอี้ยกกองทัพกลับไปแล้ว จึงว่าแก่ทแกล้วทหารทั้งปวงว่า บัดนี้ชรอยพระเจ้าโจยอยให้มีหนังสือมาหากองทัพกลับไปเปนมั่นคง พอสิ้นคำลงคนถือหนังสือซึ่งอองเป๋งเตียวหงีใช้มานั้น เข้ามาแจ้งว่ากองทัพสุมาอี้เลิกไปแล้ว ขงเบ้งมีความยินดี จึงสั่งผู้ถือหนังสือให้เร่งกลับไปบอกแก่อองเป๋งเตียวหงีว่า อย่าให้ยกทหารตามไปเลย
ขุนนางทั้งปวงจึงว่า สุมาอี้ถอยทัพไปได้ทีอยู่แล้ว เหตุใดมหาอุปราชจึงมิให้ยกไปโจมตีเล่า ขงเบ้งจึงว่า อันสุมาอี้นี้ชำนาญในการสงครามนัก ถึงมาทว่าล่าไปครั้งนี้ก็มิไปเปล่า เห็นจะแต่กองทหารซุ่มไว้คอยรับทัพตามไปมั่นคง เราจะตามไปก็จะต้องด้วยกลของสุมาอี้ ปล่อยให้ไปเถิด แล้วเราจึงค่อยยกทหารไปจำก๊กออกเอาตำบลกิสานอย่าให้ทันสุมาอี้รู้ตัว ขุนนางทั้งปวงจึงว่า ซึ่งมหาอุปราชไปเมืองเตียงอั๋นนั้นจะไปทางอื่นไม่ได้หรือ จำเพาะจะยกไปแต่เขากิสาน ข้าพเจ้าทั้งปวงมิเต็มใจเลย ด้วยเห็นว่าไปถึงสามครั้งแล้วก็มิได้การ
ขงเบ้งจึงบอกว่า ตำบลกิสานนั้นเปนหัวใจเมืองเตียงอั๋น ด้วยจะกะเกณฑ์ทแกล้วทหารแลสเบียงทั้งปวงก็อาศรัยเมืองหลงเส ๆ นั้นก็มารวมในปากทางกิสาน อนึ่งก็เปนซอกห้วยธารเขาที่จะซุ่มทหารไว้ได้มาก ถึงจะทำการสงครามก็ถนัด เราจึงจะยกไปทางกิสานเพราะเห็นเหตุฉนี้ ทหารได้ฟังดังนั้นก็ยกมือขึ้นคำนับ สรรเสริญขงเบ้งว่าปัญญาดังเทพดา
ขณะนั้นขงเบ้งก็ให้อุยเอี๋ยนเตียวหงีเตาเขงตันเซ็กคุมทหารยกไปทางกิก๊ก แล้วให้ม้าต้ายอองเป๋งเตียวเอ็กม้าตงคุมทหารไปตั้งตำบลจำก๊ก กำหนดให้ออกพร้อมกันณเขากิสาน ครั้นจัดแจงนายทัพนายกองให้ยกไปแล้ว ก็ตั้งให้กวนหินเลียวฮัวเปนกองหน้า ขงเบ้งจึงยกทหารเปนทัพหลวงไป
แลขณะเมื่อสุมาอี้กับโจจิ๋นยกมาตำบลตันฉองนั้น กลัวกองทัพขงเบ้งจะตามมา จึงค่อยเลื่อนกองทัพมาเปนปรกติ มิได้รีบรัดทหารโดยเร็ว ม้าใช้มาบอกถึงสองครั้งว่า มิได้เห็นกองทัพขงเบ้งยกตามมา โจจิ๋นว่าแก่สุมาอี้ว่า เราจะเดิรกองทัพรออยู่ฉนี้ ทแกล้วทหารทั้งปวงจะลำบากนัก กองทัพขงเบ้งก็มิได้ติดตามแล้ว เราจงยกทหารรีบไปเถิด
สุมาอี้จึงว่า ซึ่งขงเบ้งมิได้ยกกองทัพตามเราฉนี้ เพราะเหตุว่ากลัวเราจะซุ่มทหารไว้ จึงปล่อยให้เรามาโดยสดวก แลกองทัพลาดมาก็ได้หลายวันแล้วก็มิตาม เห็นขงเบ้งจะยกทหารมาตั้งเขากิสาน โจจิ๋นจึงว่าเราไม่เห็นด้วย สุมาอี้จึงว่า ท่านมิเชื่อก็ขอให้แยกกองทัพไปคนละทางเถิด ท่านจงไปรักษาจำก๊กด้านตวันตก ข้าพเจ้าจะไปรักษากิก๊กทิศตวันออก ถ้าในสิบวันกองทัพขงเบ้งไม่ยกมา ข้าพเจ้าจะไปคำนับท่านถึงค่าย ขอให้ท่านเอาแป้งทาหน้าข้าพเจ้าเสีย แล้วเอาเสื้อผู้หญิงใส่ประจานให้ได้อายแก่ทหารทั้งปวงเถิด
โจจิ๋นจึงว่า ถ้าขงเบ้งยกทหารมาเหมือนปากท่านว่า เราก็จะเอาปั่นเหน่งหยกกับม้าดีที่พระเจ้าโจยอยประทานเรานั้นให้แก่ท่าน สุมาอี้กับโจจิ๋นสัญญากันแล้ว ต่างคนต่างก็ยกทหารแยกไป ครั้นถึงตำบลกิก๊กแล้ว สุมาอี้จึงแต่งตัวปลอมเปนทหารไปเที่ยวตรวจค่าย เห็นทหารคนหนึ่งนั่งทอดใจใหญ่เปนทุกข์บ่นว่า ฝนตกถึงสามสิบวันได้ความลำบากหนักหนา แล้วมิหนำซ้ำมาตั้งอยู่ที่นี่ให้ได้ยากไปอีกเล่า เหมือนมานั่งคอยถ้าหาความทุกข์ใส่ตัว แม้จะกลับไปเมืองให้เห็นหน้าบุตรภรรยาจะมิดีหรือ
สุมาอี้ได้ยินดังนั้นกลับมาค่าย ให้หานายทัพนายกองมาพร้อมแล้วจึงให้เอาทหารซึ่งเจรจามิชอบนั้นมาถามว่า เรามาทำการทั้งนี้ใช่จะปราถนาเอาความสุขแต่ตัวก็หามิได้ คิดจะให้เปนสุขแก่บุตรภรรยาท่านทั้งปวง เหตุใดมาเจรจาฉนี้มิได้มีความภักดีต่อเจ้า กินเบี้ยหวัดมาร้อยวันพันวันจะเอาการแต่วันเดียวก็มิได้ ซึ่งจะเอาไว้ในกองทัพนี้มิได้ นานไปจะกลับเปนศัตรู จึงสั่งให้ทหารเอาตัวไปฆ่าเสีย ทหารก็ตัดสีสะเข้ามาในทันใด
ขณะนั้นทหารทั้งปวงก็ตกใจ สุมาอี้จึงว่า ท่านทั้งปวงอย่าตกใจ อุตส่าห์ทำการสนองคุณเจ้าเถิด ถ้าได้ยินเสียงประทัดใหญ่เราจุดขึ้นในกลางค่ายเมื่อใด ก็เร่งรบพุ่งข้าศึกจงสามารถ อย่าได้กลัวแก่ความตาย ทหารทั้งปวงได้ฟังดังนั้นต่างคนก็ถอยไป
ขณะเมื่ออุยเอี๋ยนเตียวหงีตันเซ็กเตาเขงยกมาใกล้ถึงกิก๊ก พอขงเบ้งใช้เตงจี๋ตามาทันเข้า สี่นายจึงถามว่า ท่านมาด้วยกิจสิ่งใด เตงจี๋จึงบอกว่า มหาอุปราชมิไว้ใจใช้ให้เราตามมากำชับท่าน ว่าให้ระวังกลสุมาอี้จงได้ เกลือกจะวางผู้คนซุ่มไว้ อย่าให้รีบยกล่วงเข้าไปก่อน ซับทราบดูให้จงดี อุยเอี๋ยนแลทหารสามนายจึงว่า มหาอุปราชนี้วิตกหาต้องการไม่ เมื่อแลทหารสุมาอี้ตรำฝนอยู่ถึงสามสิบวัน เกราะนวมแลสเบียงอาหารก็เปียกสิ้น จะรีบไปบ้านเหมือนใจจะขาดหรือจะมาซุ่มอยู่นั้นผิดไป ได้ทีกระทำแก่ข้าศึกแล้วมหาอุปราชมาคิดกลัวให้ถอยหลังอยู่ฉนี้เล่า
เตงจี๋จึงว่า อันมหาอุปราชนี้จะว่าสิ่งใดแต่ก่อนมาก็มิได้ผิดสักครั้ง เหตุไฉนท่านจึงมาติมหาอุปราชนั้นหาควรไม่ ตันเซ็กได้ยินดังนั้นจึงหัวเราะแล้วว่า มหาอุปราชความคิดดีแล้วเหตุใดครั้งก่อนจึงให้เสียตำบลเกเต๋งเล่า อุยเอี๋ยนจึงว่า แต่ก่อนเราได้คิดการให้มหาอุปราชครั้งหนึ่ง แม้ทำตามความคิดเราก็มิได้เมืองลกเอี๋ยงนานแล้วหรือ ที่ไหนจะได้ยกทัพมาได้ความลำบากแก่ทแกล้วทหารทั้งปวง
ตันเซ็กจึงว่าแก่อุยเอี๋ยนว่า มหาอุปราชสิไม่ไว้ใจให้มาห้ามแล้วกระนั้นข้าพเจ้าจะคุมทหารพันหนึ่งไปแต่ผู้เดียว รีบออกไปกิก๊กไปตั้งค่าย ถ้ามหาอุปราชอยู่ณเขากิสาน ให้มหาอุปราชอายจงได้ ตันเซ็กก็คุมทหารรีบไปผู้เดียว เตงจี๋ก็รีบกลับมา
ขณะนั้นตันเซ็กยกทหารมาทางประมาณหกสิบเส้น พอทหารสุมาอี้ตั้งซุ่มอยู่เห็นได้ทีก็จุดประทัดโห่ร้องขึ้น ยกเข้าล้อมไว้ทั้งสี่ด้าน ตันเซ็กอยู่ในท่ามกลางก็ขับทหารฝ่าฟันเปนสามารถ ล้มตายลงในที่รบเปนอันมาก เหลือทหารอยู่ประมาณหกร้อยก็รบพุ่งตลุมบอนกันอยู่จะหักออกมิได้ ทหารสุมาอี้ล้อมกระชั้นเข้าไปจะจับเอาตัว อุยเอี๋ยนได้ยินเสียงทหารรบพุ่งกันเอิกเกริกดังนั้น ก็ยกทหารรีบไปช่วยโจมตีเข้าไปแก้เอาตัวตันเซ็กออกมาจากที่ล้อมได้ ทหารสุมาอี้ก็รบพุ่งติดพันมา เตาเขงเตียวหงีก็ขับทหารขึ้นไปช่วยกันเอาอุยเอี๋ยนแลตันเซ็กไว้ได้ ไล่ฆ่าฟันทหารสุมาอี้ถอยกลับไป ทั้งสี่นายก็พากันมาค่าย จึงคิดว่ามหาอุปราชมีปัญญาจริง
ฝ่ายเตงจี๋ครั้นถึงจึงบอกแก่ขงเบ้งว่า มหาอุปราชใช้ให้ข้าพเจ้าไปห้ามปรามนั้น อุยเอี๋ยนกับตันเซ็กชวนกันหัวเราะเยาะมหาอุปราชเสียอีก ขงเบ้งได้ฟังดังนั้นก็หัวเราะว่า อุยเอี๋ยนนี้เปนคนใจมิตรง ครั้นจะกำจัดเสียก็เสียดายฝีมือ จำเปนจำเอาไว้ใช้ไปพลาง นานไปอุยเอี๋ยนจะเปนขบถต่อแผ่นดินเปนมั่นคง พอพูดกันสิ้นคำลงม้าใช้มาบอกว่า ตันเซ็กยกทหารล่วงขึ้นไปเสียทีแก่สุมาอี้ ผู้คนล้มตายเปนอันมาก เหลือทหารอยู่ประมาณหกร้อยคน บัดนี้กองทัพมาตั้งอยู่ต้นทางกิก๊ก
ขงเบ้งแจ้งดังนั้นจึงว่า ถ้าจะเอาโทษกับนายทัพนายกองบัดนี้ก็จะเอาใจออกหากไปเข้าด้วยข้าศึกเสีย จึงให้เตงจี๋ไปเอาใจอย่าให้วิตกทุกข์ร้อนเลย เรามิได้เอาโทษ จงอุตส่าห์คิดอ่านทำราชการแก้เอาชัยชนะเถิด แล้วขงเบ้งจึงให้ทหารรีบไปสั่งม้าต้ายม้าตงอองเป๋งเตียวเอ๊กทั้งสี่นายให้แยกกันไปเปนสองกอง ม้าต้ายกับอองเป๋งนั้นให้ยกทหารไปทางขวามือ ม้าตงกับเตียวเอ๊กจงคุมทหารไปทางซ้ายมือ กลางวันให้ซุ่มอยู่เดิรต่อเวลากลางคืน ถ้ารีบออกจากกิก๊กถึงตำบลกิสานแล้ว จึงกองเพลิงไว้ปากทางเปนสำคัญ ให้เข้าตีเอาค่ายโจจิ๋นจงได้ ฝ่ายเราก็จะยกทหารไปช่วยตีกระหนาบเข้าเปนสามด้าน
ม้าต้ายม้าตงอองเป๋งเตียวเอ๊กแจ้งดังนั้นก็รีบยกทหารมา ขงเบ้งให้หากวนหินเลียวฮัวเข้ามากระซิบสั่งเปนความลับแล้วให้ยกทหารไป ครั้นขงเบ้งยกกองทัพล่วงมาถึงกลางทาง จึงสั่งให้งออี้งอปันยกทหารล่วงขึ้นไปก่อน
ฝ่ายโจจิ๋นมาตั้งค่ายอยู่ตำบลจำก๊กนั้น ก็ประมาทมิได้ตรวจตรารักษาแลตระเตรียมทหารทั้งปวง เพราะมิได้เชื่อคำสุมาอี้ สำคัญว่าถึงกำหนดสิบวันแล้ว ก็จะทำประจานสุมาอี้ตามซึ่งสัญญากันไว้
ครั้นอยู่ได้เจ็ดวันทหารมาบอกว่า บัดนี้ทหารเมืองเสฉวนรายมาตามทางน้อยข้างซอกเขา จึงสั่งจิ๋นเหลียงให้คุมทหารห้าพันไปตะเวนทางป้องกันอย่าให้ทหารเสฉวนล่วงเข้ามาในแดนได้ ครั้นจิ๋นเหลียงคุมทหารยกไปถึงกลางทางพบทหารขงเบ้งยกมา ก็ให้ทหารรีบสวนทางขึ้นไป ทหารขงเบ้งก็ชวนกันถอยหลังกลับลงมา จิ๋นเหลียงก็ขับทหารรีบตามไปจะให้ทัน ทหารขงเบ้งก็เข้าซุ่มเสีย จิ๋นเหลียงตามไปมิได้เห็นทหารเมืองเสฉวนก็คิดสงสัย จึงให้ทหารหยุดอยู่ ม้าใช้มาบอกว่ากองทัพตั้งซุ่มอยู่ข้างหน้า จิ๋นเหลียงแจ้งดังนั้นก็ตระเตรียมทหารให้ระมัดระวังตัวไว้พร้อมกัน
ขณะนั้นพองออี้งอปันกวนหินเตียวเอ๊กตีกระหนาบหลังเข้ามา ทหารจิ๋นเหลียงมิทันรู้ตัวจะหลบหลีกมิได้ ด้วยสองข้างทางมีเขากระหนาบอยู่ ทหารงออี้งอปันกวนหินเตียวเอ๊กก็ร้องว่า ผู้ใดเข้ามานบนอบด้วยเราแล้วก็ไม่ฆ่าเสีย ทหารจิ๋นเหลียงจวนตัวกลัวความตาย ก็เข้ามานบนอบด้วยงออี้งอปันเปนอันมาก
จิ๋นเหลียงเห็นดังนั้นก็คิดมานะ ขับม้าเข้าไล่ฆ่าฟันทหารเมืองเสฉวนจะหักออกมา เลียวฮัวก็ขับม้าเข้าสู้ด้วยได้สองเพลง ก็เอาง้าวฟันถูกจิ๋นเหลียงตัวขาดตกม้าตาย ทหารทั้งปวงก็เข้าด้วยขงเบ้งสิ้น ขงเบ้งจึงถอดเอาเสื้อแลเกราะของทหารจิ๋นเหลียงนั้นมาให้ทหารเมืองเสฉวนใส่ แล้วเกณฑ์ทหารเกลี้ยกล่อมลงมาเปนกองหลัง จึงให้กวนหินเลียวฮัวงออี้งอปันคุมทหารห้าพันซึ่งแต่งตัวปลอมเปนทหารจิ๋นเหลียงยกรีบมาค่ายโจจิ๋น ครั้นงออี้งอปันเลียวฮัวกวนหินยกมาใกล้ค่ายแล้ว ก็หยุดทหารไว้ จึงให้ทหารขึ้นม้ารีบไปบอกแก่โจจิ๋นว่า ทหารขงเบ้งซึ่งรายกันมานั้นไล่แตกไปสิ้นแล้ว
ขณะนั้นพอสุมาอี้ใช้คนมาบอกว่า ทหารเมืองเสฉวนยกมาตั้งซุ่มอยู่ลอบฆ่าทหารเราตายถึงพันเศษแล้ว ให้ระวังตรวจตรารักษาค่ายอย่าประมาท โจจิ๋นแจ้งดังนั้นจึงว่า ที่จำก๊กนี้เรามิได้เห็นทหารเสฉวนแว่วมาสักคนหนึ่ง ท่านจงกลับไปบอกนายท่านเถิด คนใช้ก็รีบกลับไป พอทหารงออี้งอปันปลอมเข้ามาถึงบอกว่า ทหารขงเบ้งแตกไปแล้ว โจจิ๋นมีความยินดีสำคัญว่าจิ๋นเหลียงกลับมาถึงแล้วให้คนเข้ามาบอก ก็ยกทหารออกจากค่ายจะไปรับ
ฝ่ายงออี้งอปันเลียวฮัวกวนหินเห็นโจจิ๋นออกไป ก็กรูกันเข้าในค่ายได้ ให้ทหารเอาเพลิงจุดขึ้นในทันใด ม้าต้ายอองเป๋งก็ขับทหารไล่ตามฟันไปข้างหลัง เตียวเอ๊กกับม้าตงก็คุมทหารตีด้านหน้าขึ้นมา ทหารโจจิ๋นเหลือกำลังทานมิได้ก็แตกกระจัดกระจายกันไป ม้าต้ายอองเป๋งเตียวเอ๊กม้าตงก็ให้ทหารไล่ฆ่าฟันล้มตายเปนอันมาก โจจิ๋นจวนตัวเข้าก็รบหักออกไปกับทหารห้าสิบคน พอพบกองทัพสุมาอี้ยกมาช่วย สุมาอี้รับเอาตัวโจจิ๋นมาค่ายกิก๊ก
ขณะนั้นโจจิ๋นมีความอัปยศแก่สุมาอี้ มิรู้ที่จะไว้หน้าแห่งใดเลย สุมาอี้จึงว่าแก่โจจิ๋นว่า บัดนี้กองทัพขงเบ้งตีเข้ามาตั้งอยู่ตำบลกิสานได้แล้ว ฝ่ายเราจะตั้งรับในที่กิก๊กนี้เห็นเสียเปรียบมากจะสู้มิได้ จำจะยกกองทัพไปตั้งรับณแม่น้ำฮุยโห เปนที่ชอบกลดีจะไม่เสียเปรียบขงเบ้ง สุมาอี้ปรึกษาแล้วก็ให้ยกกองทัพไปตั้งณแม่น้ำฮุยโห
ขณะนั้นโจจิ๋นจึงถามสุมาอี้ว่า เหตุไฉนท่านจึงรู้ว่าข้าพเจ้าจะเสียทีแก่ข้าศึก จึงได้ยกทหารมาช่วย สุมาอี้จึงว่า ข้าพเจ้ารู้อยู่ว่าขงเบ้งจะยกมาตีท่าน จึงให้คนไปกำชับให้ตรวจตราป้องกันรักษาตัว ครั้นคนกลับมาบอกข้าพเจ้าตามถ้อยคำซึ่งท่านว่ามานั้น ข้าพเจ้าก็เห็นว่าท่านรู้มิถึงการจะเสียทีเปนมั่นคง จึงรีบยกมาช่วยท่านก็สมคะเนเหมือนข้าพเจ้าคิดไว้
โจจิ๋นได้ฟังก็ยิ่งมีความอายใจนัก แต่ทุกข์ ๆ ตรอม ๆ จนเปนไข้ป่วยหนักลง สุมาอี้เห็นโจจิ๋นป่วยหนัก ครั้นจะยกทหารกลับมาเมือง ก็กลัวทหารทั้งปวงจะสดุ้งสเทือนเสียนํ้าใจก็ตั้งรอทัพอยู่
ฝ่ายขงเบ้งครั้นตีเข้ามาถึงเขากิสานแล้ว ก็ให้ปูนบำเหน็จทแกล้วทหารตามความชอบ ขณะนั้นอุยเอี๋ยนตันเซ็กเตาเขงเตียวหงียกมาถึงก็เข้าไปคำนับสารภาพโทษแก่ขงเบ้ง ๆ จึงถามว่า ผู้ใดซึ่งมิได้อยู่ในบังคับบัญชาเราซึ่งเปนแม่ทัพทำให้เสียการครั้งนี้ อุยเอี๋ยนจึงบอกว่า ตันเซ็กมิได้ฟังบังคับท่าน ยกล่วงไปให้เสียการ ตันเซ็กจึงว่า ข้าพเจ้าเลมิดทำการทั้งนี้เพราะอุยเอี๋ยนใช้ให้ข้าพเจ้ายกไปก่อน
ขงเบ้งจึงว่า อุยเอี๋ยนยกทหารไปช่วยท่านอีกจึงรอดจากความตายมา เหตุไฉนท่านจึงซัดเอาอุยเอี๋ยนเล่า ซึ่งท่านมิได้อยู่ในบังคับเราทำให้เสียการทั้งนี้ ครั้นจะยกโทษเสียก็มิได้ ไปเบื้องหน้าทหารก็จะเอาเยี่ยงอย่างสืบไป จึงสั่งให้ทหารเอาตัวไปฆ่าเสีย ซึ่งขงเบ้งมิได้ฆ่าอุยเอี๋ยนเสียด้วยนั้นเพราะคิดว่าอุยเอี๋ยนนี้เปนคนมีฝีมืออยู่ ยังจะทำการสงครามสืบไปก็จะได้ใช้ให้ไปตายภายหน้า
ฝ่ายม้าใช้ซึ่งไปสอดแนมเอากิจการทั้งปวง จึงเอาเนื้อความมาบอกขงเบ้งว่า บัดนี้โจจิ๋นป่วยรักษาตัวอยู่ณค่ายแม่น้ำฮุยโห ขงเบ้งแจ้งดังนั้นจึงว่า แม้โจจิ๋นป่วยเปนประมาณที่ไหนสุมาอี้จะอยู่ คงจะยกกองทัพกลับไป นี่ชรอยโจจิ๋นป่วยหนักอยู่แล้วสุมาอี้จึงมิยกไป เพราะกลัวทแกล้วทหารทั้งปวงจะเสียใจ เราจะให้มีหนังสือไปถึงโจจิ๋นฉบับหนึ่ง แม้ได้เห็นหนังสือนี้แล้วก็จะตรอมใจตายเปนมั่นคง จึงให้เรียกทหารจิ๋นเหลียงที่ได้ไว้เปนเชลยนั้นเข้ามาแล้วจึงว่า ท่านทั้งปวงเปนชาวเมืองลกเอี๋ยง ต่างคนต่างมีญาติพี่น้องบุตรภรรยาอยู่สิ้น ซึ่งจะไปอยู่ด้วยเรานั้นก็จะไกล เหมือนหนึ่งเราแกล้งพรากให้พลัดกัน ก็เปนบาปกรรมแก่เรามากนัก เราจะให้ท่านทั้งปวงกลับไปบ้านเมืองผู้ใดจะไปก็ตามเถิด แต่ทว่าโจจิ๋นมีหนังสือมาก็ช้านานแล้ว ยังมิได้ตอบไปเลย เราจะฝากหนังสือไปให้โจจิ๋นด้วย ถ้าท่านทั้งปวงถือหนังสือไปให้แก่โจจิ๋นแล้วก็จะมีบำเหน็จรางวัลอีก ทหารทั้งปวงได้ฟังก็ดีใจชวนกันคำนับแล้วก็ลาไป
ครั้นมาถึงแม่น้ำฮุยโหจึงเข้าไปคำนับโจจิ๋น แล้วเอาหนังสือให้บอกว่าขงเบ้งฝากมาถึงท่าน โจจิ๋นป่วยหนักอุตส่าห์พยุงตัวขึ้นรับหนังสือฉีกผนึกออกอ่านดู เปนใจความว่า มหาอุปราชให้มาถึงโจจิ๋นผู้เปนแม่ทัพใหญ่ ด้วยโบราณท่านว่าไว้แต่ก่อนมาว่า ถ้าผู้ใดจะเปนแม่ทัพถือพลทหารไปทำการสงครามนั้น ให้พึงรู้ลักษณะในกลศึกจงทุกประการ อนึ่งให้มีปัญญารู้ผ่อนปรนแก้ไขเอาชัยชนะเปนต้น แลตัวท่านเปนแม่ทัพใหญ่มิได้รู้ในกลสงครามทั้งปวงเสียทีแก่เรา เสียทแกล้วทหารเครื่องศัสตราวุธเปนอันมากฉนี้ ท่านจะกลับคืนไปเมืองลกเอี๋ยงนั้น ถึงมาทว่าพระเจ้าโจยอยจะมิเอาโทษก็ดี ก็จะไม่อายแก่อาณาประชาราษฎรทแกล้วทหารทั้งปวงหรือ จะเอาหน้าไปไว้แห่งใด จงเร่งนบนอบแก่เราเสียโดยดี ถ้าท่านมิคำนับเรา ๆ จะยกทหารเข้าไปเหยียบเมืองลกเอี๋ยงเสีย ตัวท่านเหมือนฝูงแพะอันเข้าอยู่ในปากเสือ สำหรับจะฉิบหายไปด้วยฝีมือทหารทั้งปวง โจจิ๋นแจ้งดังนั้นก็โกรธหนัก โรคซึ่งป่วยก็กำเริบหนักขึ้นถึงแก่ความตายในเวลากลางคืนวันนั้น
สุมาอี้ครั้นแจ้งว่าโจจิ๋นตายแล้ว ก็เอาศพใส่เกวียนมีหนังสือบอกขึ้นไปยังเมืองลกเอี๋ยง พระเจ้าโจยอยก็ให้แต่งการศพโดยสมควรตามประเพณี แล้วมีหนังสือไปถึงสุมาอี้ให้เร่งทำการรบพุ่งเอาชัยชนะแก่ขงเบ้งให้จงได้ สุมาอี้แจ้งในหนังสือรับสั่งแล้วก็ตระเตรียมพลทหารทั้งปวง จึงให้คนถือหนังสือไปบอกแก่ขงเบ้ง กำหนดว่าเวลาพรุ่งนี้ให้ยกพลทหารออกรบกัน
ขงเบ้งแจ้งดังนั้นจึงว่า บัดนี้ชรอยโจจิ๋นตายแล้ว สุมาอี้จึงให้คนถือหนังสือมากำหนดรบด้วยเรา ครั้นเวลาคํ่าก็เรียกเกียงอุยกับกวนหินเข้ามากระซิบสั่งเปนความลับ เกียงอุยกับกวนหินรับคำแล้วก็ยกทหารไปแต่ในเวลากลางคืน ครั้นรุ่งเช้าขงเบ้งก็ยกทหารออกจากค่ายกิสานสิ้น มาถึงริมแม่น้ำฮุยโหเปนทำเลที่กลางทุ่ง
ฝ่ายสุมาอี้ก็ยกทหารมาปะทะกันเข้า แลเห็นขงเบ้งขี่เกวียนน้อยแต่งตัวโอ่โถง ถือพัดขนนกมาในกลางทหาร ก็ขับม้าขึ้นไปหน้าจึงร้องว่า เจ้าเราได้เสวยราชย์ในเมืองหลวงถึงสองชั่วพระองค์แล้ว ก็มิได้ไปทำร้ายแก่เมืองเสฉวนแลเมืองฮันต๋ง ละให้ตั้งอยู่เปนสุขมาช้านาน เพราะว่ามีความเอนดูกรุณาแก่ราษฎรมิให้ได้ความเดือดร้อน แลตัวขงเบ้งนี้ เปนชาวบ้านนอกอยู่ในแว่นแคว้นแดนเมืองลำหยง ควรหรือจะมาขืนแข่งให้เกินชาติภูมิของตัว บังอาจยกทหารล่วงเข้ามายํ่ายีถึงแดนเมืองเราเปนหลายครั้งมิบังควรนัก ให้ท่านเร่งคิดห้ามใจอย่าได้กำเริบ จงยกพลทหารกลับไปรักษาเมืองตามประเพณีจะดีกว่า แม้มิกลับไปจะขืนล่วงเข้ามายํ่ายีขอบขัณฑเสมาให้ได้ ชีวิตท่านก็จะมิได้คืนไปเมืองด้วยฝีมือทหารของเรา
ขงเบ้งได้ฟังดังนั้นก็หัวเราะแล้วจึงว่า ตัวเราเปนข้าพระเจ้าเล่าปี่ ๆ พระราชทานเบี้ยหวัดผ้าปีชุบเลี้ยงเรามาก็ช้านาน แลเมื่อพระองค์ประชวรจะสิ้นพระชนม์นั้น ได้ตรัสสั่งไว้แก่เราว่าให้ช่วยทำนุบำรุงแผ่นดินของพระเจ้าเหี้ยนเต้ผู้มีคุณสืบไป ตัวเราก็ได้รับคำไว้เปนข้อใหญ่ ควรหรือจะมานอนนิ่งเสียมิได้คิดอ่านทำการกำจัดศัตรูแผ่นดินดังคนหากตัญญูมิได้ ตัวท่านนี้บิดามารดาก็เปนข้าของพระเจ้าเหี้ยนเต้มาแต่ก่อน ควรที่จะเจ็บร้อนด้วยเจ้าอีก มากลับเข้าด้วยอ้ายศัตรูแผ่นดินนี้หาควรไม่
สุมาอี้ได้ฟังขงเบ้งว่าก็อดสูแก่ใจมิรู้ที่จะตอบ จึงว่าถ้าฉนั้นท่านจะรบกับเราก็รบเถิด ขงเบ้งจึงว่า ท่านจะรบกับเราตัวต่อตัวก็ตาม หรือจะรบด้วยฝีมือทหารเราก็มิกลัว สุมาอี้จึงว่า ถ้าฉนั้นเราจะรบกับท่านด้วยกลพยุหก่อน ขงเบ้งจึงว่าให้ท่านทำมาให้เราดูก่อนเถิด สุมาอี้กลับเข้าไปข้างในทหารทั้งปวงจึงเอาธงแดงนั้นปักขึ้น ทหารก็ตั้งพยุหเข้าพร้อมกันชื่อว่าอิคุยติ๋นพยุห แล้วจึงร้องถามขงเบ้งว่ากลพยุหของเรานี้ท่านรู้จักหรือไม่ ขงเบ้งจึงบอกว่ารู้จักอยู่ชื่ออิคุยติ๋นกลพยุห
สุมาอี้จึงว่า ท่านรู้จักพยุหของเราแล้ว จงตั้งพยุหของท่านมาเราจะขอดูบ้าง ขงเบ้งก็กลับเข้ามาเอาพัดโบกทีเดียว ทหารทั้งปวงก็ตั้งเปนพยุหเข้าในทันใด จึงออกมาร้องถามสุมาอี้ว่า ท่านรู้จักหรือไม่ สุมาอี้จึงบอกว่า พยุหปักกัวติ๋นเรารู้จักอยู่ ขงเบ้งจึงว่าท่านรู้จักแล้วจะตีได้หรือมิได้ สุมาอี้จึงบอกว่าเราจะตีให้ได้ ขงเบ้งจึงว่าท่านจงเร่งเข้าตีเถิด สุมาอี้ก็ขึ้นม้าจัดแจงทหารจะออกตี จึงเรียกไต้เหลียงเตียวฮองงักหลิมสามนายเข้ามาสั่งว่า อันพยุหของขงเบ้งตั้งบัดนี้มีประตูแปดแห่ง คือประตูเปนแลตายประตูออกประตูไขประตูสูญประตูตกใจประตูลวงประตูซุ่ม ท่านจงตีเข้าไปประตูตวันออกมาประตูตวันตกแล้วมาทิศเหนือ อันประตูทิศใต้นั้นอย่าล่วงตีเข้าไปเลย ถ้าทำตามเราสั่งนี้ได้แล้วทหารขงเบ้งก็จะแตกไปเอง
ไต้เหลียงเตียวฮองงักหลิมสามนายรับคำแล้ว ก็คุมทหารสามร้อยยกตีเข้าไปทางประตูทิศตวันออก ทหารขงเบ้งก็กลับพยุหเสียในทันใด ให้เปนประตูแต่สิบประตู ทหารสุมาอี้ก็มิรู้ที่จะตีเข้าไปได้วิ่งกระทบกันอยู่ ทหารขงเบ้งก็จับมัดเอาตัวไปทั้งสิ้น ขงเบ้งจึงว่า นายทหารทั้งสามกับทหารเลวนี้ เราจะฆ่าเสียก็หาต้องการไม่ จึงให้ทหารเปลื้องเอาเสื้อหมวกไว้กับม้า แล้วให้เอาดินหม้อทาหน้าเสียทุกคนจึงสั่งว่า ท่านกลับไปบอกสุมาอี้นายท่านเถิด ว่าให้ไปศึกษาเล่าเรียนอาจารย์ที่ดีเสียอีกก่อนจึงมาสู้กับเรา ว่าแล้วก็ปล่อยให้กลับไป
ครั้นทหารทั้งนั้นมาถึง จึงบอกแก่สุมาอี้ตามคำขงเบ้งทุกประการ สุมาอี้ได้ฟังดังนั้นก็โกรธจึงว่าแก่ทหารทั้งปวงว่า ขงเบ้งทำหยาบช้าแก่เราให้ได้ความอัปยศนัก แม้เรามิเอาชัยชนะได้ครั้งนี้ที่ไหนจะมีหน้ากลับไปเมืองลกเอี๋ยงได้ ท่านทั้งปวงจงอุตส่าห์ช่วยกันเอาชัยชนะให้ได้ สุมาอี้ก็ถือกระบี่สำหรับมือให้ยกทหารออกจากค่าย แล้วก็คุมทหารหนุนออกมา
กวนหินตั้งซุ่มอยู่ข้างหลังได้ทีก็ยกทหารโห่ร้องตีเข้ามา สุมาอี้ก็แยกทหารออกตีด้านหลัง ฝ่ายกองทัพขงเบ้งก็ตีกระทบหน้าเข้าไป เกียงอุยก็ตีกระหนาบข้างขวาเปนสามด้านระดมรบเปนอลหม่าน ทหารสุมาอี้เข้าอยู่กลาง ต้องอาวุธรอบตัวล้มตายเปนอันมาก สุมาอี้เห็นเหลือกำลังสู้มิได้ทหารตายประมาณส่วนหนึ่ง ก็รบหักออกมาได้พาทหารข้ามฟากหนีไปตั้งค่ายทิศตวันตก ตั้งแต่วันนั้นมาสุมาอี้ก็ตั้งมั่นมิได้ออกรบพุ่ง
ฝ่ายขงเบ้งครั้นได้ชัยชนะแก่สุมาอี้แล้ว ก็ให้เลิกทหารกลับมาตั้งอยู่ณเขากิสาน พอลิเงียมใช้ให้กิอั๋นคุมสเบียงมาส่งพ้นกำหนดไปถึงสิบวัน ด้วยกิอั๋นเปนคนนักเลงสุราสารวลจะกินเหล้าเมาอยู่มิได้เร่งรัดมาให้ทันที ขงเบ้งก็โกรธ จึงสั่งให้ทหารเอาตัวไปฆ่าเสีย เตียวหงีจึงว่า ซึ่งกิอั๋นส่งสเบียงมิทันกำหนด มหาอปราชจะฆ่าเสียนั้นก็ควรอยู่ แต่ว่าราชการศึกจะมีไปเมื่อหน้า ข้าพเจ้าเห็นว่าผู้ใดซึ่งจะรับคุมสเบียงอาหารมาส่งนั้นขัดสนนัก ขอให้งดโทษครั้งหนึ่งก่อน ขงเบ้งก็เห็นชอบด้วยแต่ว่ายังโกรธนักอยู่ จึงให้ทหารเอาตัวไปตีแปดสิบที กิอั๋นก็มีความเจ็บแค้นนัก ครั้นเวลากลางคืนก็พาบ่าวของตัวซึ่งเปนคนสนิธไปหาสุมาอี้ถึงค่าย ทหารจึงเข้าไปบอกแก่สุมาอี้ ๆ จึงให้หาตัวกิอั๋นเข้ามาข้างใน กิอั๋นก็เล่าเนื้อความให้สุมาอี้ฟังทุกประการ สุมาอี้จึงว่า อันขงเบ้งนี้มีกลอุบายมาก เรายังไม่เชื่อท่านก่อน ถ้าแลท่านทำการให้เราเห็นความสักสิ่งหนึ่งเราจึงจะเชื่อ กิอั๋นจึงว่า ท่านจะให้ข้าพเจ้าทำประการใด ข้าพเจ้าก็จะอุตส่าห์ทำตามให้ท่านเห็นความจริง สุมาอี้จึงว่า ถ้าฉนั้นท่านจงรีบกลับไปเมืองเสฉวน ไปเล่าแก่คนทั้งปวงให้ปรากฎไปว่า ขงเบ้งคิดขบถจะจับพระเจ้าเล่าเสี้ยนฆ่าเสีย จะชิงเอาราชสมบัติตั้งตัวเปนใหญ่ ถ้ามีผู้เลื่องลือเอิกเกริกไปรู้ถึงพระเจ้าเล่าเสี้ยน ๆ ก็จะมิไว้ใจขงเบ้ง ดีร้ายจะมีตราให้หากองทัพเลิกกลับไป ถ้าท่านทำได้ฉนี้เราจะทูลพระเจ้าโจยอยตามความชอบ ให้ตั้งเปนขุนนางผู้ใหญ่
กิอั๋นได้ฟังดังนั้นก็รับคำนับลารีบกลับไปเมืองเสฉวน จึงพูดกับขันทีทั้งปวงตามคำสุมาอี้สั่งทุกประการ ขันทีทั้งนั้นก็เอาเนื้อความทูลพระเจ้าเล่าเสี้ยน ๆ ก็ตกใจสำคัญว่าจริง จึงปรึกษาแก่ขันทีทั้งปวงว่า เราจะคิดประการใดดี ขันทีจึงทูลว่า บัดนี้พระองค์ให้อาญาสิทธิ์แก่ขงเบ้ง คนทั้งปวงก็อยู่ในอำนาจสิ้น ขงเบ้งจะว่าสิ่งใดก็จะกระทำตาม ขอพระองคํให้มีตราหาตัวขงเบ้งกลับมา เรียกตราอาญาสิทธิ์ซึ่งมอบให้คืนเอามาเสีย แล้วก็เห็นว่าขงเบ้งจะไม่ทำอันตรายได้ เพราะคนทั้งปวงมิได้ยำเกรงก็จะจนอยู่ พระเจ้าเล่าเสี้ยนก็เห็นด้วย จึงให้มีตราไปหากองทัพจะให้กลับมา
ขณะนั้นเจียวอ้วนจึงเข้ามาทูลว่า มหาอุปราชยกไปครั้งนี้เห็นทำการได้ท่วงทีนักจะได้เมืองลกเอี๋ยงเปนมั่นคง เหตุไฉนพระองค์จะให้หากลับมาเสียเล่า พระเจ้าเล่าเสี้ยนจึงว่า เรามีธุระเปนความลับจะหามหาอุปราชมาจะปรึกษาด้วย แล้วเร่งให้คนรีบถือหนังสือไป ครั้นขงเบ้งแจ้งดังนั้นก็ถอนใจใหญ่ว่า เจ้าเรานี้หนุ่มแก่ความนัก มาเชื่อถ้อยคำขุนนางสอพลอยุยงฉนี้ ที่ไหนเราจะทำการต่อไปได้ ครั้นเรามิไปบัดนี้ก็จะเปนข้อขัดรับสั่ง ถ้าจะไปบัดนี้ก็เสียดายนัก สืบไปเบื้องหน้าจะกลับมาทำการสักร้อยครั้งก็มิอาจล่วงเข้ามาถึงที่นี้ได้
เกียงอุยจึงถามว่า มหาอุปราชจะล่าทัพไปครังนี้ ถ้าสุมาอี้รู้ยกทหารตามมารบพุ่งจะคิดประการใด ขงเบ้งจึงว่าท่านอย่าวิตกเลย อันเราจะยกไปครั้งนี้จะทำกลอุบายอันหนึ่ง มิให้สุมาอี้ตามมาได้ เราจะยกทหารเดิรเปนห้ากอง ถ้าไปพักอยู่ที่ใดเราจะให้ทำเตาไฟเพิ่มขึ้นให้มากทุกวันไป สุมาอี้ก็จะสงสัยอยู่
เตียวหงีจึงว่า ครั้งซุนปินทำศึกกับบังก๋วนนั้น ซ่อนเตาไฟเสียจึงเอาชัยชนะได้ เหตุไฉนครั้งนี้มหาอุปราชจะเพิ่มเตาไฟเข้าอีกเล่า ขงเบ้งจึงว่า ครั้งนั้นจะลวงให้เห็นว่าคนน้อยจึงซ่อนเตาเพลิงเสีย บัดนี้เราจะทำให้เห็นว่าทหารเราเพิ่มมาทุกวัน ด้วยสุมาอี้มีปัญญาหลักแหลมนัก ถ้าเห็นกลเราทำไว้ก็จะสำคัญว่าทหารเราหนุนมามากแกล้งถอยเสีย ทำกลไว้จะลวงให้ตามก็คร้ามใจอยู่ เราก็ยกไปโดยสดวก ครั้นปรึกษาแล้วขงเบ้งก็ให้เลิกกองทัพล่ากลับไป
ฝ่ายสุมาอี้ตั้งใจคอยกิอั๋น พอม้าใช้มาบอกว่ากองทัพเมืองเสฉวนเลิกไปแล้ว สุมาอี้มิเชื่อจึงให้คนสกดไปดูท่วงทีขงเบ้ง ครั้นรุ่งขึ้นวันใดทหารก็เอาเนื้อความมาบอกตามระยะทางว่า กองทัพเมืองเสฉวนยกไปถึงตำบลนั้น ๆ เห็นเตาเพลิงหุงเข้ามากขึ้นทุกวัน สุมาอี้จึงว่าแก่นายทัพนายกองทั้งปวงว่า ทหารขงเบ้งยกตามหนุนมาทุกวันมิได้ขาด แต่ทว่าเห็นเราตั้งมั่นอยู่จะทำมิสดวก ซึ่งล่าไปบัดนี้เห็นจะวางทหารซุ่มไว้ ถ้าเราเบาความคิดมิได้หนักหน่วงก็จะต้องด้วยกลของขงเบ้ง
ครั้นอยู่สองวันสามวันชาวบ้านบอกว่า ขงเบ้งล่าทัพไปนั้นแกล้งทำเตาเพลิงไว้ให้เห็นว่าทหารมากดอก สุมาอี้ก็ทอดใจใหญ่เอามือตบอกแล้วว่า ขงเบ้งทำกลลวงเราครั้งนี้รู้มิทันเลย ตัวเรามีปัญญาน้อย ซึ่งจะทำศึกไปเบื้องหน้านั้นยาก ที่จะประมาณกลศึกขงเบ้งได้ สุมาอี้ก็ให้ยกทหารกลับมาเมืองลกเอี๋ยง
ขณะเมื่อขงเบ้งยกมาถึงเมืองฮันต๋งก็ให้พักทแกล้วทหารอยู่ แล้วยกล่วงเข้าไปในเมืองเสฉวน จึงกราบทูลถามพระเจ้าเล่าเสี้ยนว่า ครั้งนี้ข้าพเจ้ายกไปถึงเขากิสาน หวังจะตีเอาเมืองเตียงอั๋น พระองค์ให้มีหนังสือไปหาตัวข้าพเจ้ามานี้ด้วยประสงค์สิ่งใด พระเจ้าเล่าเสี้ยนจึงตรัสว่ามิได้มีการสิ่งใด เราระลึกถึงมหาอุปราชจึงให้หากลับมา ขงเบ้งจึงทูลว่า เหตุทั้งนี้ข้าพเจ้าแจ้งอยู่ อ้ายเหล่าสอพลอทูลยุยงพระองค์ว่า ข้าพเจ้าเอาใจออกหากพระองค์จึงให้หากลับมา
พระเจ้าเล่าเสี้ยนแจ้งดังนั้นก็มิได้ตรัสประการใด ขงเบ้งจึงทูลว่า ตัวข้าพเจ้าชราถึงเพียงนี้แล้ว แล้วก็ได้รับสั่งพระเจ้าเล่าปี่ไว้ จึงตั้งใจทำนุบำรุงแผ่นดินของพระองค์ บัดนี้ศัตรูยุยงอยู่เหมือนวัณโรคอันมีพิษกำเริบอยู่ในอกข้าพเจ้า ซึ่งข้าพเจ้าจะคิดอ่านกำจัดศัตรูภายนอกเสียนั้นเห็นขัดสน พระเจ้าเล่าเสี้ยนจึงตรัสว่า อันเหตุทั้งนี้เพราะเราเบาความเชื่อฟังคำคนชั่ว หากมหาอุปราชมาว่ากล่าวออกเราจึงรู้เหตุ ซึ่งท่านจะถือโทษนั้นไม่ควร ด้วยทุกวันนี้ตัวเราเหมือนหนึ่งคนจักขุมืด ท่านช่วยนำทางให้จึงค่อยเดิรตามไปได้บ้าง ครั้งนี้เราคิดผิดท่านจึงต้องยกทัพกลับมา
ขงเบ้งจึงสืบสาวขุนนางทั้งปวง ได้เนื้อความว่ากิอั๋นพิททูลยุยง ขงเบ้งจะให้เอาตัว พอรู้ว่ากิอั๋นหนีไปเข้าด้วยสุมาอี้แล้ว ขงเบ้งจึงว่าแก่เจียวอ้วนบิฮุยซึ่งเปนขุนนางผู้ใหญ่ว่า เมื่อกิอั๋นทูลยุยงนั้นเหตุใดท่านทั้งสองจึงมิได้พิททูลทัดทาน จนให้มีหนังสือรับสั่งไปหาเรามา เจียวอ้วนบิฮุยสารภาพโทษว่า ซึ่งข้าพเจ้ามิได้พิททูลทัดทานโทษข้าพเจ้าผิดอยู่ ขงเบ้งก็ให้คาดโทษไว้ จึงสั่งให้ลิเงียมเปนนายกองสำหรับลำเลียงกองทัพเราอย่าให้ขาดได้ แล้วก็ถวายบังคมลาไปณเมืองฮันต๋ง จึงจัดแจงทแกล้วทหารจะยกไปตีเมืองเตียงอั๋น
เอียวหงีจึงว่า ทหารในกองทัพเรานี้ถึงยี่สิบหมื่น ยกไปทำศึกครั้งก่อนนั้นก็อิดโรยอยู่ ซึ่งท่านจะยกไปครั้งนี้ขอให้เอาใจทหารไว้ จงแบ่งเปนสองผลัดให้ยกไปตีสิบหมื่น ต่อถึงกำหนดร้อยวันจึงให้ทหารสิบหมื่นนั้นไปเปลี่ยนกัน จะได้มีกำลังทำการศึกสืบไป ขงเบ้งจึงว่า ท่านว่านี้ต้องความคิดเรา ซึ่งจะทำการสงครามใช่จะสำเร็จในวันเดียวสองวันหามิได้ จำจะคิดเปนการปีจึงจะได้เมืองเตียงอั๋น แล้วก็ให้กำหนดทหารทั้งปวงตามคำเอียวหงี ถ้าถึงกำหนดแล้วผู้ซึ่งจะไปผลัดนั้นไม่ทันเราจะให้ฆ่าเสีย ขณะนั้นพระเจ้าเล่าเสี้ยนเสวยราชได้เก้าปี (พ.ศ.๗๗๔) เปนเทศกาลเดือนสี่ ขงเบ้งคุมทหารสิบหมื่นยกกองทัพไปจากเมืองฮันต๋ง
ฝ่ายพระเจ้าโจยอยเสวยราชย์ได้ห้าปี พอม้าใช้มาบอกให้ทูลว่า บัดนี้ขงเบ้งให้ยกกองทัพมาถึงเขากิสาน พระเจ้าโจยอยแจ้งดังนั้นจึงปรึกษากับสุมาอี้ว่า ขงเบ้งยกมานี้เราจะคิดอ่านประการใดดี สุมาอี้จึงทูลว่าโจจิ๋นก็ถึงแก่ความตายแล้ว ซึ่งขงเบ้งยกมาครั้งนี้ไว้เปนพนักงานข้าพเจ้า จะอาสาคิดอ่านเอาชัยชนะให้ได้ พระเจ้าโจยอยแจ้งดังนั้นก็มีความยินดี จึงสั่งให้สุมาอี้เร่งไปทำการเถิด สุมาอี้จึงให้จัดทหารแล้วกราบถวายบังคมลาออกจากเมืองลกเอี๋ยง ขณะนั้นพระเจ้าโจยอยทรงรถออกไปส่งสุมาอี้ถึงประตูเมือง
สุมาอี้ครั้นมาถึงเมืองเตียงอั๋น จึงให้จัดแจงทแกล้วทหารกองทัพใหญ่จะยกไป เตียวคับจึงว่า การศึกครั้งนี้แต่ข้าพเจ้าจะขออาสาไปเอาชัยชนะขงเบ้งให้ ได้ สุมาอี้จึงตอบว่า ขงเบ้งยกมานี้เปนทัพใหญ่หลวงนัก ซึ่งท่านจะไปแต่ผู้เดียวนั้นเห็นจะสู้ความคิดขงเบ้งไฝได้ ถ้าท่านจะรับเปนกองหน้าแล้วเราจะแต่งกองหลังให้ไปตั้งอยู่รักษาเมืองหลงเส แลท่านทั้งปวงจงยกเปนกอง ๆ ไปคิดอ่านรบพุ่งกับขงเบ้งณเขากิสาน เตียวคับก็ดีใจจึงว่า ซึ่งท่านจะให้ข้าพเจ้าเปนกองหน้านั้น จะขออาสาทำการไปกว่าจะสิ้นชีวิต สุมาอี้จึงให้โกฉุยคุมทหารไปอยู่รักษาเมืองหลงเส ให้เตียวคับถืออาญาสิทธิ์เปนกองหน้าบังคับนายทหารทุกกอง แล้วให้พากันยกไปก่อน
พอม้าใช้มาบอกสุมาอี้ว่า ขงเบ้งให้อองเป๋งเตียวหงีกองหน้ายกมาทางเกียมโก๊ะก่อน แลทางนั้นมาบัญจบกันณเขากิสาน แล้วขงเบ้งยกกองหลวงหนุนมา สุมาอี้แจ้งดังนั้นจึงว่าแก่เตียวคับว่า ซึ่งขงเบ้งยกมาทางเกียมโก๊ะนั้น หวังจะให้ทหารไปลอบเกี่ยวเข้าโภชน์สาลีณแดนเมืองหลงเส ท่านเร่งยกไปตั้งสกัดอยู่ณเขากิสาน เรากับโกฉุยจะบัญจบกันยกไปป้องกันเมืองหลงเสไว้ มิให้ทหารขงเบ้งเกี่ยวเข้าโภชน์สาลีได้ เตียวคับรับคำสุมาอี้แล้วก็คุมทหารสี่หมื่นยกไปตั้งอยู่ณเขากิสาน สุมาอี้ก็ยกไปบัญจบกันกับโกฉุยตั้งอยู่ณแดนเมืองหลงเส
ฝ่ายขงเบ้งยกมาถึงเขากิสานจึงให้ตั้งค่ายมั่นไว้ ครั้นเห็นกองทัพเมืองลกเอี๋ยงยกมาก็คิดว่า จะออกรบพุ่งบัดนี้สเบียงในกองทัพเราก็ขัดสน ด้วยลิเงียมมิเอาสเบียงมาส่งทัน จึงให้อองเป๋งเตียวหงีอยู่รักษาค่าย ขงเบ้งก็พาเกียงอุยอุยเอี๋ยนกับทหารเปนอันมาก ยกลัดไปถึงเมืองโลเสีย กินอเจ้าเมืองโลเสียแจ้งว่าขงเบ้งยกมา คิดเกรงก็ออกมาคำนับรับเข้าไปในเมือง ขงเบ้งจึงถามกินอว่าตำบลใดเข้าโภชน์สาลีมีชุม กินอจึงบอกว่า แดนเมืองหลงเสนั้นเข้าโภชน์สาลีสุกเปนอันมาก
ขงเบ้งแจ้งดังนั้นก็มีความยินดี จึงให้เตียวเอ๊กม้าตงอยู่รักษาเมืองโลเสีย ขงเบ้งก็คุมทหารยกไปหวังจะเกี่ยวเข้าโภชน์สาลีในแดนเมืองหลงเส ในขณะนั้นทหารกองหน้าก็เอาเนื้อความมาบอกแก่ขงเบ้งว่า สุมาอี้คุมทหารมาตั้งป้องกันอยู่ณะแดนเมืองหลงเส ขงเบ้งได้ฟังดังนั้นก็ตกใจจึงว่า สุมาอี้นั้นล่วงรู้ความคิดเรา จึงยกมาป้องกันเข้าโภชน์สาลีไว้
แลเมื่อขงเบ้งจะยกมาจากเมืองฮันต๋งนั้น ให้ทำเกวียนเหมือนกันกับเกวียนขงเบ้งซึ่งเคยขี่นั้นสามเล่มด้วยกัน แล้วให้ทำหุ่นสองตัวเหมือนรูปขงเบ้งซ่อนมาด้วย ขณะนั้นขงเบ้งอาบน้ำแต่งตัวแล้ว ให้เอาเกวียนหุ่นทั้งสองนั้นมา เกณฑ์ทหารสำหรับชักเกวียนนุ่งขาวห่มขาวสยายผมเล่มละสิบสี่คน ทหารสำหรับตีฆ้องกลองโห่ร้องเล่มละห้าร้อย แลทหารสำหรับล้อมวงเล่มละพัน เกวียนหนึ่งให้เกียงอุยเปนนายบังคับทหารทั้งปวง เกวียนหนึ่งนั้นให้ม้าต้ายอุยเอี๋ยนคุมทหาร แลขงเบ้งนุ่งห่มเหมือนกันกับหุ่นทั้งสองตัว จึงเกณฑ์ทหารซึ่งมีฝีมือชักเกวียนยี่สิบสี่คนสยายผมนุ่งขาวห่มขาว ให้กวนหินบุตรกวนอูแต่งตัวดังเทพดาถือธงนำหน้าเกวียน ให้ทหารสามหมื่นถือเคียวครบมือสำหรับเกี่ยวเข้าโภชน์สาลี แล้วยกไปณะแดนเมืองหลงเส จึงให้เกวียนหุ่นสองเล่มนั้นเข้าซุ่มอยู่สองข้างทาง
ฝ่ายม้าใช้แจ้งดังนั้นก็ตกใจ คิดสงสัยว่าจะเปนเทพดาหรือผีป่าประการใด จึงรีบไปบอกแก่สุมาอี้ตามซึ่งเห็นนั้นทุกประการ สุมาอี้ได้ฟังดังนั้นก็ออกมายืนดูหน้าค่าย เห็นขงเบ้งขี่เกวียนถือพัดขนนกโบกไปมา สุมาอี้จึงว่า ขงเบ้งแกล้งทำกลอุบายมาอีก แล้วสั่งทหารม้าสองพันให้เร่งไปจับเอาตัวขงเบ้งแลเกวียนมาให้ได้ ทหารทั้งสองพันนั้นก็ขับม้าออกไปจากหน้าค่าย
ฝ่ายขงเบ้งเห็นดังนั้นก็อ่านมนตร์เป่ากันทางไว้ มิให้ข้าศึกไล่มาทัน แล้วให้ทหารบ่ายหน้าเกวียนเดิรไปโดยปรกติ แลทหารม้าทั้งนั้นก็รีบขับควบไปตาม กำลังทางประมาณสามร้อยเส้น ระยะไล่แลหนีนั้นคงอยู่มิได้ใกล้เข้าไป ขงเบ้งจึงให้กลับหน้าเกวียนหวังจะยั่วทหารสุมาอี้ให้ไล่มาอีก
ทหารสุมาอี้เห็นดังนั้นก็รีบขับม้าตามไปอีกสองร้อยเส้นก็มิได้ทัน อันไกลแลใกล้นั้นก็คงอยู่ดังเก่าจึงหยุดอยู่ คิดสงสัยว่าขงเบ้งเดิรเปนปรกติอยู่ เหตุใดเราควบม้าด้วยกำลังม้าจึงไม่ทัน ครั้นเห็นขงเบ้งกลับเกวียนมาก็รีบขับม้าไล่ไปก็มิได้ทันข้าศึก สุมาอี้เห็นดังนั้นก็ควบม้าพาทหารรีบตามไปแล้วว่าแก่ทหารม้าว่า ขงเบ้งได้เรียนมนตร์ป้องกันตัวไว้จึงไล่ไม่ทัน ทหารทั้งปวงอย่าไล่ไปเลยเราพากันถอยไปค่ายเถิด พอได้ยินเสียงโห่ขึ้นข้างขวาอื้ออึงออกมา สุมาอี้แลไปเห็นขงเบ้งนั่งอยู่บนเกวียน ทหารชักเกวียนก็มีเหมือนกัน สุมาอี้ตกใจคิดว่าขงเบ้งสิหนีไปข้างหน้ายังเห็นทหารแลธงอยู่ เหตุใดขงเบ้งจึงขี่เกวียนอยู่ที่นี่อีกคนหนึ่งเล่า แล้วได้ยินเสียงโห่ร้องขึ้นข้างซ้ายทาง เห็นเกวียนรูปขงเบ้งทหารอุตลุดออกมา เหมือนกับข้างขวาดังนั้น ก็ยิ่งตกใจมีความสงสัยเปนอันมาก จึงว่าแก่ทหารทั้งปวงว่า เมื่อขงเบ้งขี่เกวียนทั้งสามแห่งนี้ ชรอยผีโขมดป่าแกล้งมาหลอกหลอนเรา ขณะเมื่อทหารทั้งหลายเห็นแลได้ยินสุมาอี้ว่าดังนั้น ก็ตกใจจะแตกตื่นไป สุมาอี้ร้องห้ามแล้วก็พาทหารทั้งปวงหนีเข้าในเมืองหลงเส ขงเบ้งเห็นดังนั้นก็กลับมาให้ทหารสามหมื่นเกี่ยวเข้าโภชน์สาลีอยู่สองวัน ครั้นได้เปนอันมากแล้วก็พากันกลับไปเมืองโลเสีย
ฝ่ายสุมาอี้เมื่อหนีเข้ามาอยู่ในเมืองหลงเสถึงสามวัน ครั้นรู้ว่าขงเบ้งยกกลับไป ก็ให้ทหารออกไปตะเวนนอกเมือง จับได้ทหารขงเบ้งคนหนึ่ง สุมาอี้จึงถามว่าเหตุใดมึงจึงให้พวกกูจับมาได้ ทหารก็บอกว่าข้าพเจ้าตกม้าลงป่วยอยู่ทหารท่านจึงจับมาได้
สุมาอี้จึงถามว่า ขงเบ้งทำความรู้ประการใด เราจึงเห็นขงเบ้งอยู่บนเกวียนทั้งสามคน แลพาผีโขมดป่ามาทำการด้วยหรือ เราจึงไม่สำคัญได้ว่าขงเบ้งอยู่บนเกวียนไหน ทหารนั้นกลัวก็บอกตามขงเบ้งทำทุกประการ สุมาอี้ได้ฟังดังนั้นก็ทอดใจใหญ่แล้วว่า ขงเบ้งทำการครั้งนี้ดังเทพดามาช่วย เหลือความคิดเราจะหยั่งรู้ถึง พอโกฉุยยกมาสุมาอี้จึงเล่าเนื้อความให้โกฉุยฟังทุกประการ
โกฉุยจึงว่า ขงเบ้งทำได้แต่ท่านไม่ทันรู้ เมื่อรู้ฉนี้แล้วจะกลัวอะไรเล่า บัดนี้ข้าพเจ้าแจ้งว่าขงเบ้งสารวลให้ทหารนวดเข้าอยู่ในเมืองโลเสีย ขอให้ท่านแยกทหารออกเปนสองกองตีกระหนาบเข้าไป ก็จะจับขงเบ้งได้โดยง่าย สุมาอี้เห็นชอบด้วยจึงจัดแจงทหารออกเปนสองกอง แล้วยกไปจากเมืองหลงเส
ฝ่ายขงเบ้งครั้นได้เข้าโภชน์สาลีมาแล้ว ก็ให้ทหารนวดเข้าอยู่ จึงว่าแก่ขุนนางนายทหารทั้งปวงว่า เวลาคํ่าวันนี้จะมีผู้มาตีเมืองโลเสีย แลนอกเมืองนี้เปนที่นากว้างขวางนัก ผู้ใดจะอาสาคุมทหารไปซุ่มอยู่ข้างตวันตกตวันออกคอยตีกระหนาบข้าศึกได้ เกียงอุยอุยเอี๋ยนม้าตงม้าต้ายสี่นายรับว่า ข้าพเจ้าจะขออาสาออกไปซุ่มอยู่ ขงเบ้งได้ฟังก็มีความยินดี จึงให้เกียงอุยอุยเอี๋ยนคุมทหารคนละพันไปซุ่มอยู่ข้างทิศตวันตก ให้ม้าตงม้าต้ายคุมทหารคนละพันไปซุ่มอยู่ข้างทิศตวันออก แล้วสั่งว่าถ้าได้ยินเสียงประทัดเมื่อใด ก็ให้คุมทหารแยกกันตีเข้ามาทั้งสี่ด้าน นายทหารทั้งสี่คนนั้นก็ไปซุ่มอยู่ตามคำขงเบ้งสั่งทุกประการ ขงเบ้งจึงให้ทหารขึ้นรักษาหน้าที่เชิงเทินไว้ ครั้นเวลาเย็นขงเบ้งจึงให้ทหารร้อยหนึ่งถือประทัดครบมือ ออกไปซุ่มอยู่นอกประตูข้างทิศเหนือ
ฝ่ายสุมาอี้ยกออกมาใกล้เชิงกำแพงเมืองโลเสีย ครั้นเวลาพลบคํ่าจึงปรึกษากับโกฉุยว่า เราจะเข้าตีเอาเมืองโลเสียให้ได้ในกลางคืนวันนี้ โกฉุยเห็นชอบด้วย สุมาอี้ก็ขับทหารเข้าล้อมเมืองโลเสียไว้ ครั้นเวลายามเศษสุมาอี้ก็ให้ม้าใช้ควบไปบอกให้จุดประทัดต่อ ๆ กันตามสัญญา ทหารทั้งปวงก็โห่ร้องยิงเกาทัณฑ์เข้าไปเปนอันมาก เหล่าทหารหน้าที่เชิงเทินก็รบพุ่งป้องกันไว้
ฝ่ายขงเบ้งเห็นได้ทีก็ให้ทหารจุดประทัดสัญญาขึ้นพร้อมกัน ฝ่ายเกียงอุยอุยเอี๋ยนม้าตงม้าต้ายได้ยินเสียงประทัดสัญญา ก็คุมทหารตีกระหนาบเข้ามาทั้งสี่ด้าน เหล่าทหารซึ่งอยู่ในเมืองโลเสียนั้นก็เปิดประตูออกมา ไล่ฆ่าฟันทหารสุมาอี้ล้มตายเปนอันมาก
ฝ่ายสุมาอี้กับโกฉุยพลัดกัน ต่างคนต่างพาทหารซึ่งเหลือนั้นรบฝ่าหนีออกมา สุมาอี้กับโกฉุยพอพบกันเข้าก็พากันไปตั้งอยู่ณเนินเขาแห่งหนึ่ง ครั้นเวลารุ่งเช้าขงเบ้งจึงให้เกียงอุยอุยเอี๋ยนม้าตงม้าต้าย ตั้งค่ายอยู่นอกเมืองทั้งสี่ด้านหวังจะป้องกันข้าศึก
ฝ่ายโกฉุยจึงว่าแก่สุมาอี้ว่า แต่เราทำสงครามกับขงเบ้งมาก็หลายครั้งยังไม่สำเร็จเพราะมิได้ตัวขงเบ้ง ครั้งนี้ขงเบ้งคิดกลศึกฆ่าทหารเราเสียเปนอันมาก แม้ท่านไม่คิดอ่านกำจัดขงเบ้งเสียให้ได้นานไปก็จะกำเริบใหญ่หลวงขึ้น ขอให้ท่านมีหนังสือไปเมืองเลียงจิ๋ว แลเมืองเลงจิ๋วให้ยกทัพมาช่วย ข้าพเจ้าจะอาสาคุมทหารไปตีเอาตำบลเกียมโก๊ะ ซึ่งเปนด่านเมืองฮันต๋งให้ได้ กองทัพขงเบ้งก็จะขาดสเบียงลง ท่านจงคุมทหารเข้าตีจะมีชัยชนะแก่ขงเบ้งเปนมั่นคง
สุมาอี้เห็นชอบด้วยจึงให้มีหนังสือไปถึงเมืองเลียงจิ๋วแลเมืองเลงจิ๋วตามคำโกฉุยว่า ฝ่ายซุนเลแจ้งในหนังสือดังนั้นก็จัดแจงทหาร แล้วยกมาถึงสุมาอี้แดนเมืองโลเสีย สุมาอี้จึงให้โกฉุยกับซุนเลแบ่งทหารไปตีเอาด่านเกียมโก๊ะ
ฝ่ายขงเบ้งมิได้เห็นสุมาอี้ออกรบเปนหลายวัน จึงหาเกียงอุยกับม้าต้ายมาว่า ซึ่งสุมาอี้มิได้ออกรบพุ่งเห็นจะแกล้งหน่วงไว้ให้เราขาดสเบียง ประการหนึ่งเกรงสุมาอี้จะให้ทหารยกไปคอยตีตัดสเบียงเรา ท่านทั้งสองจงคุมทหารหมื่นหนึ่งรีบไปสกัดไว้ อย่าให้ทหารสุมาอี้ทำอันตรายได้ เกียงอุยม้าต้ายก็คุมทหารหมื่นหนึ่งรีบไปสกัดทางไว้ก่อน
ฝ่ายม้าใช้ถือหนังสือมาให้แก่เอียวหงี ๆ แจ้งดังนั้นก็ไปบอกแก่ขงเบ้งว่า ซึ่งท่านให้กำหนดไว้แก่ทหารทั้งปวงว่า แม้ถึงร้อยวันให้ทหารสิบหมื่นซึ่งอยู่เมืองฮันต๋งนั้นมาผลัด บัดนี้ก็ครบกำหนดแล้ว ทหารทั้งนั้นยกมาถึงกลางทางให้หนังสือบอกมาจะขอให้ทหารไปรับ ขงเบ้งได้ฟังดังนั้นก็มีความยินดีจึงว่า เนื้อความข้อนี้เราได้สั่งไว้แต่เราลืมไป จำจะให้ทหารซึ่งออกนั้นกลับไปจึงจะชอบ ทหารทั้งปวงรู้ดังนั้นก็ดีใจชวนกันจัดแจงเตรียมตัวจะกลับไป
พอม้าใช้มาบอกขงเบ้งว่า ซุนเลคุมทหารประมาณยี่สิบหมื่นมาช่วยสุมาอี้ ๆ เกณฑ์ทหารกองหนึ่งให้ไปตีด่านเกียมโก๊ะ แลตัวสุมาอี้นั้นยกกองทัพจะมาตีเอาเมืองโลเสีย ขงเบ้งยังมิทันตอบประการใด ทหารทั้งปวงรู้ดังนั้นก็ตกใจ
เตียวหงีจึงว่าแก่ขงเบ้งว่า บัดนี้กองทัพสุมาอี้ยกมาเปนการจวนตัวด้วยกันอยู่แล้ว ซึ่งท่านจะให้ทหารเหล่านี้ออกไปก่อนนั้นไม่ได้ ถ้าทหารเกณฑ์ผลัดมาถึงเมื่อใด จึงให้ทหารซึ่งออกนั้นไป ขงเบ้งจึงตอบว่า ตัวเราได้ออกปากแล้ว ครั้นจะคืนคำเสียทหารทั้งปวงก็จะดูหมิ่นได้ ตัวเราถืออาญาสิทธิ์อยู่ ถึงมาทว่าเพลี่ยงพลํ้าแก่ข้าศึกเราจะรักษาวาจาให้คงไว้ ซึ่งจะขัดเขาไว้นั้นเห็นไม่ชอบ ด้วยบิดามารดาบุตรภรรยาเขาจะคอยหากัน แล้วประกาศแก่ทหารทั้งปวงว่า ถึงกำหนดผลัดเปลี่ยนแล้วจงเร่งพากันไปเถิด
ทหารทั้งปวงได้ฟังก็ว่า ข้าพเจ้าทั้งนี้จะขอเอาชีวิตอยู่แทนคุณอาสาท่าน ทำการเอาชัยชนะแก่ข้าศึกให้จงได้ก่อนจึงจะไป ขงเบ้งได้ฟังก็มีความยินดีจึงว่า ทหารทั้งปวงเปนใจแก่ราชการครั้งนี้เราขอบใจนัก จึงพาทหารทั้งปวงนั้นออกไปรักษาค่ายอยู่นอกเมืองแล้วสั่งว่า ถ้าเห็นกองทัพสุมาอี้มาเมื่อใด ก็เร่งออกตีอย่าให้ตั้งอยู่ได้
ฝ่ายสุมาอี้ยกมาใกล้จะถึงเชิงกำแพงเมืองโลเสีย จะให้ทหารเข้าตั้งค่ายลง เหล่าทหารขงเบ้งก็ชวนกันออกโจมตีฆ่าฟันทหารสุมาอี้ ซึ่งมาแต่เมืองเลงจิ๋วล้มตายเปนอันมาก สุมาอี้ก็พาทหารซึ่งเหลือนั้นแตกหนีไป
ขงเบ้งก็เลิกกลับเข้าเมือง แล้วปูนบำเหน็จทแกล้วทหารตามสมควร พอม้าใช้เอาหนังสือลิเงียมซึ่งส่งสเบียงไม่ทัน จึงบอกลวงมานั้นให้ขงเบ้ง ๆ ได้ฟังดังนั้นก็ตกใจ อ่านดูเปนใจความว่า ข้าพเจ้าลิเงียมแจ้งกิตติศัพท์ว่าซุนกวนให้หนังสือไปถึงโจยอยว่า ให้ยกกองทัพบัญจบกันจะมาตีเอาเมืองเสฉวน โจยอยให้มีหนังสือตอบไปว่า ให้ซุนกวนยกกองทัพไปทำการก่อนโจยอยจึงจะยกหนุนไป บัดนี้ทัพซุนกวนนั้นยังสงบอยู่ ข้าพเจ้าจะไว้ใจแก่ข้าศึกไม่ได้จึงบอกมาให้แจ้ง
ขงเบ้งเห็นในหนังสือดังนั้นก็ยิ่งตกใจเปนอันมาก จึงปรึกษาแก่ทหารทั้งปวงว่า ครั้นเราจะทำศึกอยู่กับสุมาอี้บัดนี้ก็เปนกังวลหลัง ด้วยซุนกวนจะยกกองทัพไปตีเมืองเสฉวน เราจำจะเลิกทัพกลับไปรักษาเมืองไว้จึงจะควร นายทหารทั้งปวงเห็นชอบด้วย ขงเบ้งจึงให้ม้าใช้ไปบอกกองทัพซึ่งตั้งอยู่ณเขากิสานให้เลิกถอยไปก่อน เราจะอยู่ป้องกันสุมาอี้แล้วจึงจะยกไปภายหลัง
ฝ่ายนายทัพนายกองณเขากิสานแจ้งดังนั้นก็เลิกทัพกลับไป เตียวคับเห็นดังนั้นก็มิได้ยกติดตามไป ด้วยเกรงกลศึกขงเบ้งอยู่ จึงกลับมาบอกเนื้อความทั้งปวงแก่สุมาอี้ ๆ จึงว่า อันกลศึกขงเบ้งนั้นลึกลับนัก ท่านอย่าตามไปรบพุ่งเลย จงไปตั้งอยู่เขากิสานเถิด แม้กองทัพขงเบ้งขาดสเบียงอาหารเมื่อใดก็จะยกกลับไปเอง
งุยเป๋งจึงว่า ข้าศึกถอยไปท่านมิได้ติดตามจะมานิ่งอยู่ดังนี้ไพร่บ้านพลเมืองก็จะหัวเราะเยาะ ว่าท่านคิดเกรงทหารเมืองเสฉวนเหมือนหนึ่งฝูงเนื้ออันกลัวเสือ ขอให้ยกกองทัพตามตีให้ทหารขงเบ้งระสํ่าระสายจึงจะได้ทีทำการสืบไป สุมาอี้ก็มิได้ทำตาม
ฝ่ายขงเบ้งครั้นรู้ว่ากองทัพเขากิสานเลิกกลับไปแล้ว ก็ให้หาเอียวหงีกับม้าตงเข้ามาสั่งว่า ให้ท่านทั้งสองคุมทหารเกาทัณฑ์หมื่นหนึ่งรีบไปซุ่มอยู่ตำบลบิตกบอกบุ๋นปากทางจะไปด่านเกียมโก๊ะ แม้ทหารสุมาอี้ตามไปได้ยินเสียงประทัดสัญญาเมื่อใด ก็ให้ทหารขนเอาก้อนศิลาสมทบปากทางเสีย แล้วให้ทหารเอาเกาทัณฑ์ระดมยิงออกมาทั้งสองข้างทางจับเอาข้าศึกให้ได้ เอียวหงีม้าตงก็คุมทหารหมื่นหนึ่งรีบไปจากเมืองโลเสีย
ขงเบ้งจึงสั่งอุยเอี๋ยนกวนหินให้คุมทหารเปนกองหลัง ให้เก็บเอาฟืนมาสุมเพลิงไว้ให้ข้าศึกเห็นควันเพลิง แลธงหน้าที่เชิงเทินอย่าให้ลดเสีย แม้กองทัพเรายกออกจากเมืองแล้ว ท่านทั้งสองจึงยกตามไปตำบลบอกบุ๋น ถ้าสุมาอี้ยกตามจงรบล่อไป ครันสั่งเสร็จแล้วขงเบ้งก็พากินอแลชาวเมืองทั้งนั้นยกออกจากเมืองโลเสีย อุยเอี๋ยนกับกวนหินก็ทำตามขงเบ้งสั่ง แล้วคุมทหารตามไปทางบอกบุ๋น
ฝ่ายม้าใช้เห็นดังนั้นก็เอาเนื้อความไปบอกแก่สุมาอี้ว่า กองทัพขงเบ้งนั้นเลิกไปจากเมืองโลเสียแล้ว สุมาอี้ได้ยินดังนั้นก็ไปดูใกล้เชิงกำแพงเมือง เห็นธงทิวปักอยู่บนหน้าที่เชิงเทินเปนอันมาก แลควันเพลิงนั้นก็มีปรกติอยู่ สุมาอี้หัวเราะแล้วจึงว่า ขงเบ้งเลิกกองทัพกลับไปแล้ว ยังทำอุบายไว้ฉนี้อีกเล่า จึงให้ทหารเข้าไปดูมิได้เห็นผู้คน แล้วกลับออกมาบอกว่ามีแต่เปลือกเมืองเปล่า สุมาอี้ได้ฟังดังนั้นก็มีความยินดี จึงว่าครั้งนี้ขงเบ้งยกไปแล้ว ผู้ใดจะอาสาตามไปตีให้ทหารขงเบ้งระสํ่าระสายได้
เตียวคับจึงว่า ข้าพเจ้าจะขออาสาไปโจมตีตัดท้ายขงเบ้งให้แตกขึ้นไปจนทัพหน้า สุมาอี้จึงตอบว่าใจท่านรวดเร็วนัก ซึ่งจะไปนั้นเกรงจะเสียท่วงที เตียวคับจึงว่า ท่านเกณฑ์ให้ข้าพเจ้าเปนกองหน้า หวังจะได้รบพุ่งต้านทานข้าศึก บัดนี้ขงเบ้งถอยทัพไปเปนธรรมเนียมกองหน้าจะได้ติดตาม เหตุใดท่านจึงห้ามไว้ฉนี้เล่า
สุมาอี้จึงว่า ซึ่งข้าศึกถอยไปเปนธรรมเนียมกองหน้าได้ติดตามนั้นก็จริงอยู่ แต่ทางซึ่งจะไปนั้นเปนซอกธารเขากันดารนัก เราเกรงว่าขงเบ้งจะให้ซุ่มทหารอยู่คอยตีกระหนาบ เราจึงห้ามท่านไว้หวังจะให้มีสติ ท่านจะไปก็ตามเถิดแต่จงประหยัดอย่าเบาความ แม้ครั้งนี้เสียทีมาภายหน้าจะทำการสืบไปท่านก็จะย่อท้อต่อข้าศึก เตียวคับจึงตอบว่า ตัวข้าพเจ้าเปนชาติทหารจะอาสาเจ้าโดยสุจริตถึงมาทว่าจะตายก็ไม่เสียดายชีวิต สุมาอี้จึงเกณฑ์ทหารให้เตียวคับห้าพันแล้วให้งุยเป๋งคุมทหารสองหมื่นหนุนไปด้วย แล้วสุมาอี้นั้นก็คุมทหารสามพันยกไปเปนกองหลัง
ฝ่ายเตียวคับคุมทหารรีบตามไปทางประมาณสี่ร้อยเส้น พอเห็นอุยเอี๋ยนคุมทหารโห่ร้องมาจากป่าสนธิ์ อุยเอี๋ยนท้าทายเปนข้อหยาบช้า เตียวคับได้ฟังดังนั้นก็โกรธขับม้าเข้ารบกับอุยเอี๋ยนได้สิบห้าเพลง อุยเอี๋ยนทำควบม้าหนี เตียวคับขับม้าไล่ตามไปอีกทางประมาณหกร้อยเส้นก็ไม่เห็นอุยเอี๋ยน
พอกวนหินคุมทหารโห่ร้องออกขวางหน้าไว้ เตียวคับเห็นดังนั้นก็โกรธ ขับม้าเข้ารบด้วยกวนหินได้สิบเพลง กวนหินก็แกล้งควบม้าหนี เตียวคับขับม้าตามไปอีกทางประมาณหกร้อยเส้น กวนหินลับเนินเขาไป พออุยเอี๋ยนคุมทหารโห่ร้องออกมา รบกับเตียวคับได้เก้าเพลงสิบเพลง อุยเอี๋ยนแกล้งให้ทหารทิ้งเครื่องศัสตราวุธเสีย แล้วควบม้าหนีต่อไป เหล่าทหารเตียวคับมิได้รู้กลอุบาย ก็ชวนกันลงจากม้าทิ้งเครื่องศัสตราวุธไว้เปนอันมาก แลเตียวคับกับทหารประมาณร้อยเศษขับม้ารีบตามอุยเอี๋ยนไปถึงซอกเขาทางบอกบุ๋น ได้รบพุ่งกับอุยเอี๋ยนเปนสามารถ อุยเอี๋ยนก็แกล้งขับม้าหนีต่อไป พอเวลาเย็นเตียวคับเห็นแสงเพลิงไหม้ขึ้นทั้งสองข้างทาง ครั้นจะชักม้าถอยมาทหารขงเบ้งก็เอาก้อนศิลาสมทบปากทางไว้ เตียวคับตกใจได้คิดว่าตัวกูครั้งนี้เสียความคิดแก่ข้าศึกเสียแล้ว พอทหารบนเนินเขายิงเกาทัณฑ์แลทิ้งก้อนศิลาลงมาดังห่าฝน ไม่รู้ที่จะหนีออกแห่งใดได้ เตียวคับถูกเกาทัณฑ์หลายแห่ง ยิ่งมีใจโกรธพิษเกาทัณฑ์นั้นก็กำเริบขึ้นถึงแก่ความตาย แลทหารทั้งปวงซึ่งตามมาทันนั้นก็ถูกเกาทัณฑ์แลก้อนศิลาตายสิ้น
ฝ่ายทหารเตียวคับได้เครื่องศัสตราวุธแล้วก็รีบตามเตียวคับไป เห็นก้อนศิลาสมทบปากทางบอกบุ๋นอยู่ ก็คิดว่าเตียวคับนี้จะมีอันตรายเปนมั่นคง ครั้นจะตามเข้าไปก็กลัวความตาย พอได้ยินเสียงขงเบ้งร้องลงมาแต่เนินเขาว่า อ้ายเหล่าทหารเตียวคับอย่าตกใจกลัวเลย กูหาทำอันตรายไม่ มึงจงเร่งพากันกลับไปบอกแก่สุมาอี้เถิดว่า กูคิดอ่านทำการครั้งนี้หวังจะจับม้าตัวหนึ่งอันมีพยศก็ไม่สมควรคิด บัดนี้จับได้แต่เสือร้ายตัวหนึ่ง มึงจงกำชับสุมาอี้ให้ระวังตัวกูจะคิดอ่านจับให้ได้ ทหารทั้งปวงแจ้งดังนั้นก็ตกใจทั้งยินดี พากันคำนับรีบกลับมา พบสุมาอี้ก็เล่าเนื้อความให้ฟังทุกประการ
สุมาอี้แจ้งดังนั้นก็ตกใจคิดสงสารเตียวคับแล้วว่า ซึ่งเตียวคับเปนเหตุทั้งนี้เพราะเราใจเบาให้ไปจึงถึงแก่ความตาย แล้วให้เลิกกองทัพกลับมาถึงเมืองลกเอี๋ยง จึงเข้าไปกราบทูลพระเจ้าโจยอยตามซึ่งได้ทำสงครามจนเตียวคับถึงแก่ความตายตำบลทางบอกบุ๋น
พระเจ้าโจยอยแจ้งดังนั้นก็ทรงพระโศกตรัสว่า เตียวคับนี้เปนทหารเอกแต่ครั้งพระไอยกาแลพระบิดาจนมาถึงเรา บัดนี้มาถึงแก่ความตายในท่ามกลางศึก สมควรเปนชาติทหาร แล้วก็ให้ทหารไปเอาศพเตียวคับมาได้พระราชทานเงินทองให้แต่งศพฝังไว้ณะเมืองลกเอี๋ยง
ขณะเมื่อขงเบ้งมีชัยชนะสุมาอี้แล้ว ก็ยกกองทัพกลับเข้าไปตั้งอยู่ณเมืองฮันต๋ง ฝ่ายลิเงียมแจ้งว่าขงเบ้งยกทัพกลับมาก็ตกใจ เข้าไปทูลพระเจ้าเล่าเสี้ยนว่า ข้าพเจ้าจัดแจงสเบียงไว้พร้อมอยู่แล้วจะไปส่งกองทัพ พอมหาอุปราชยกมาถึงฮันต๋ง พระเจ้าเล่าเสี้ยนแจ้งดังนั้น จึงให้บิฮุยไปถามขงเบ้งณเมืองฮันต๋งว่า ขัดสนสิ่งใดหรือจึงเลิกกองทัพกลับมา ขงเบ้งจึงบอกว่า ตัวเราทำการสงครามอยู่ พอลิเงียมมีหนังสือไปว่าซุนกวนจะยกไปตีเมืองเสฉวน เราตกใจด้วยเปนกังวลหลังจึงยกกองทัพกลับมาหวังจะป้องกันเมืองไว้
บิฮุยจึงบอกว่า บัดนี้ลิเงียมเข้าไปกราบทูลพระเจ้าเล่าเสี้ยนว่า จัดแจงสเบียงไว้พร้อมอยู่แล้ว จะไปส่งพอท่านยกมาถึง พระเจ้าเล่าเสี้ยนจึงให้ข้าพเจ้ามาถามดู ขงเบ้งจึงให้ทหารไปดูสเบียงอาหารจะพร้อมอยู่เหมือนคำลิเงียมหรือไม่ ทหารได้เนื้อความแล้วกลับมาบอกขงเบ้งว่า ลิเงียมจัดแจงสเบียงไม่ทันจึงให้มีหนังสือมาลวงท่าน ขงเบ้งได้ฟังดังนั้นก็โกรธจึงให้ทหารขึ้นไปณะเมืองเสฉวน จับเอาตัวลิเงียมมาได้ ขงเบ้งจึงว่าพนักงานของตัวแต่งส่งลำเลียงก็ทำไม่ได้ แล้วแกล้งแต่งหนังสือมาลวงเรา โทษตัวถึงแก่ความตาย แล้วสั่งทหารให้เอาตัวลิเงียมไปฆ่าเสีย
บิฮุยจึงว่า อันโทษลิเงียมก็ถึงตาย แต่ท่านจงคิดถึงพระเจ้าเล่าปี่ซึ่งได้ฝากลิเงียมแลราชการไว้แก่ท่าน ขงเบ้งได้ฟังดังนั้นก็น้ำตาไหล ด้วยคิดถึงพระเจ้าเล่าปี่จึงให้ยกโทษลิเงียมไว้ ขงเบ้งจึงให้ลิเงียมบิฮุยไปเฝ้าพระเจ้าเล่าเสี้ยนณเมืองเสฉวน บิฮุยกราบทูลตามลิเงียมทำมหาอุปราชจึงกลับมา พระเจ้าเล่าเสี้ยนแจ้งดังนั้นก็ทรงพระโกรธ ตรัสสั่งจะให้เอาตัวลิเงียมไปฆ่าเสีย ขุนนางทั้งปวงกราบทูลขอโทษลิเงียมไว้ พระเจ้าเล่าเสี้ยนจึงให้ถอดลิเงียมออกเสียจากที่ขุนนาง ขงเบ้งคิดเอนดูลิเงียม จึงเอาลิหลวงบุตรมาตั้งเปนขุนนางแทนที่ลิเงียมผู้บิดา
ขณะนั้นขงเบ้งตั้งทำนุบำรุงทแกล้วทหารซ่องสุมอาหารอยู่สามปี อาณาประชาราษฎรในเมืองเสฉวนแลเมืองฮันต๋งทำมาหากินเปนสุข ครั้นพระเจ้าเล่าเสี้ยนเสวยราชย์ได้สิบเอ็ดปี (พ.ศ. ๗๗๖) เปนเทศกาลเดือนสี่ ขงเบ้งจึงเข้าไปกราบทูลพระเจ้าเล่าเสี้ยนว่า ตัวข้าพเจ้าผู้จะทำนุบำรุงแผ่นดินให้อยู่เปนสุข ก็ได้ปรนปรือทแกล้วทหารซ่องสุมสเบียงอาหารว่างศึกมาถึงสามปีแล้ว บัดนี้ข้าพเจ้าขอถวายบังคมลายกกองทัพไปปราบปรามข้าศึกเมืองลกเอี๋ยงซึ่งเปนเสี้ยนหนามให้ราบคาบ แม้ไม่สมคิดข้าพเจ้าก็ไม่กลับมาดูหน้าชาวเมืองเสฉวน พระเจ้าเล่าเสี้ยนได้ฟังก็ตกใจจึงตรัสห้ามว่า บัดนี้เมืองเราก็ราบคาบมีภูมิ์ฐานแผ่ไปกว้างขวาง แลเมืองลกเอี๋ยงเมืองกังตั๋งนั้นเห็นจะไม่ยกมากระทำยํ่ายีแก่เราได้ แม้ท่านจะนิ่งอยู่แต่เมืองนี้ก็พอจะเปนสุขสืบไป เหตุใดจะยกกองทัพไปให้ลำบากกายเล่า
ขงเบ้งจึงกราบทูลว่า พระเจ้าเล่าปี่มีพระคุณชุบเลี้ยงข้าพเจ้า แล้วได้สั่งไว้ให้คิดอ่านปราบปรามศัตรูในเมืองลกเอี๋ยงให้ราบคาบ แล้วจะยกเปนเมืองหลวงขึ้นดังเก่า แลเนื้อความทั้งปวงก็ยังไม่สมความคิด ข้าพเจ้าก็ยังนอนตาไม่หลับ ข้าพเจ้าจึงจะยกไปทำการให้สำเร็จ
เจียวจิ๋วโหรได้ฟังขงเบ้งว่าดังนั้น จึงทูลพระเจ้าเล่าเสี้ยนว่า ข้าพเจ้าดูในตำราแล้วเห็นดาวมหาอุปราชเมืองเรานี้เสร้าหมอง อันดาวประจำเมืองฝ่ายเหนือนั้นรุ่งเรือง อนึ่งชาวเมืองเราเลื่องลือกันว่า เวลากลางคืนได้ยินใบสนธิ์ซึ่งต้องลมนั้น เหมือนเสียงคนร้องไห้อื้ออึงอยู่ ซึ่งมหาอุปราชจะยกไปครั้งนี้ขอให้งดไว้ก่อน พระเจ้าเล่าเสี้ยนยังมิได้ตรัสประการใด
ขงเบ้งจึงว่าแก่เจียวจิ๋วว่า ตัวเราได้รับสั่งพระเจ้าเล่าปี่ไว้ว่าจะคิดอ่านบำรุงแผ่นดินให้ราบคาบ ซึ่งท่านจะเอานิมิตมะโนสาเร่มาขัดไว้นั้นไม่ได้ จำเราจะยกไปทำการตามรับสั่งจึงจะควร แล้วขงเบ้งก็เอาธูปเทียนไปจุดบูชาพระศพพระเจ้าเล่าปี่ จึงกราบลงแล้วร้องไห้รํ่าว่า ตัวข้าพเจ้าได้รับสั่งพระองค์ให้ปราบปรามศัตรูราชสมบัติเสียให้ราบคาบ ข้าพเจ้าก็ได้ยกไปทำการกับเหล่าศัตรูแผ่นดินณเขากิสานถึงห้าครั้งก็ยังไม่สำเร็จตามรับสั่งก่อน ครั้งนี้ข้าพเจ้าจะยกกองทัพไปอีก แม้ไม่สมความคิดก็จะมิได้กลับมาเลย แล้วก็ลาพระเจ้าเล่าเสี้ยนไปเมืองฮันต๋ง ให้จัดแจงทแกล้วทหารได้สามสิบสี่หมื่น แลตระเตรียมเครื่องศัสตราวุธไว้ทุกกอง
พอทหารมาบอกว่า กวนหินป่วยปัจจุบันถึงแก่ความตายแล้ว ขงเบ้งได้ฟังดังนั้นก็ตกใจร้องไห้รักกวนหินจนสลบไป ขุนนางทั้งปวงชวนกันเข้าแก้ฟื้นขึ้น ขงเบ้งจึงว่า กวนหินนี้เปนทหารเอก ทั้งมีใจสัตย์ซื่อเหมือนกวนอูผู้บิดา ควรที่จะช่วยทำนุบำรุงแผ่นดินสืบไป ซึ่งกวนหินมาถึงแก่ความตายครั้งนี้ เหมือนเราเสียกำลังไปแก่ข้าศึกกึ่งหนึ่ง ครั้นเวลารุ่งเช้าขงเบ้งจึงให้เกียงอุยอุยเอี๋ยนคุมทหารเปนกองหน้า ให้ลิอิ๋นคุมสะเบียง ขงเบ้งเปนกองหลวง นายทหารยกเปนห้ากองไปบัญจบกันณเขากิสาน
ฝ่ายม้าใช้เห็นดังนั้นก็เข้าไปบอกให้กราบทูลพระเจ้าโจยอยว่า บัดนี้ขงเบ้งคุมทหารประมาณสี่สิบหมื่น ยกมาเขากิสานอีก พระเจ้าโจยอยจึงปรึกษาแก่สุมาอี้ว่า ถึงสามปีแล้วกองทัพเมืองเสฉวนมิได้ยกมาทำอันตรายเมืองเรา บัดนี้ขงเบ้งยกมาจะใกล้ถึงเขากิสาน ท่านจะคิดประการใด สุมาอี้จึงทูลว่า ข้าพเจ้าดูดาวแลตำราเห็นว่าฝ่ายเมืองเรารุ่งเรืองสุกใสอยู่ อันดาวสำหรับเมืองเสฉวนนั้นเสร้าหมองนัก ซึ่งขงเบ้งยกมาครั้งนี้เหมือนหนึ่งหาภัยใส่ตัว พระองค์อย่าคิดวิตกเลย ไว้ข้าพเจ้าจะอาสาไปต้านทานเอาชัยชนะให้ได้ แต่ข้าพเจ้าจะขอแฮฮัวป๋าแฮฮัวหุยแฮฮัวฮุยแฮฮัวโหสี่คน ซึ่งเปนบุตรแฮหัวเอี๋ยนไปด้วย จะได้เปนใจทำการสงครามแก้แค้นขงเบ้งซึ่งฆ่าแฮฮัวเอี๋ยนเสีย
พระเจ้าโจยอยจึงตอบว่า ครั้งก่อนนั้นแฮฮัวหลิมบุตรแฮฮัวตุ้นยกไปทำการศึกเสียทีมา ก็มีความละอายมิได้เข้ามาทำราชการในเมืองหลวง ซึ่งท่านจะเอาบุตรแฮฮัวเอี๋ยนสี่คนไปครั้งนี้ เราเกรงว่าจะเหมือนแฮฮัวหลิม สุมาอี้จึงทูลว่า อันนํ้าใจบุตรแฮฮัวเอี๋ยนทั้งสี่คนนี้กล้าหาญนัก จะทำการสิ่งใดเห็นองค์อาจ แล้วก็มีใจเจ็บพยาบาทขงเบ้งอยู่ เห็นจะไม่ย่อท้อข้าศึกเหมือนแฮฮัวหลิม พระเจ้าโจยอยจึงตรัสว่า ถ้าท่านเห็นได้การแล้วจะเอาไปก็ตามเถิด อันการทั้งปวงซึ่งจะยกไปนั้น ถ้าเห็นผู้ใดมีความคิดหลักแหลมกล้าหาญพอจะทำการสงครามได้ ก็ให้ท่านตั้งแต่งเปนขุนนางตามสมควรเถิด
สุมาอี้ก็ลาพระเจ้าโจยอยพาบุตรแฮฮัวเอี๋ยนทั้งสี่คนไปณเมืองเตียงอั๋น แล้วก็เกณฑ์ทหารได้ประมาณสี่สิบหมื่นพร้อมด้วยเครื่องศัสตราวุธ ให้แฮฮัวป๋าแฮฮัวฮุยคุมทหารเปนกองหน้า ครั้นได้ฤกษ์ก็ยกไปถึงแม่น้ำฮุยโห จึงให้แฮฮัวป่าแฮฮัวฮุยข้ามไปตั้งค่ายอยู่ริมแม่น้ำสองค่าย ให้ทำกำแพงไว้สำหรับได้ป้องกันข้าศึก แลสุมาอี้นั้นตั้งค่ายใหญ่อยู่ฟากข้างหนึ่ง แล้วให้ทำสะพานข้ามแม่น้ำไว้ถึงเก้าตำบล โกฉุยซุนเลจึงว่าแก่สุมาอี้ว่า กองทัพเมืองเสฉวนมาอยู่ณเขากิสาน ข้าพเจ้าคิดเกรงว่าขงเบ้งจะลอบไปตีเอาหัวเมืองหลงเส แม้เสียเมืองหลงเสข้าศึกก็จะมีกำลังมากขึ้น ท่านจงคิดป้องกันไว้ให้ได้ สุมาอี้เห็นชอบด้วยจึงว่าท่านว่านี้ควรนัก ท่านทั้งสองจงจัดทหารไปตั้งค่ายอยู่ณปากทางเมืองหลงเส
ขณะเมื่อขงเบ้งยกกองทัพมานั้น ให้ตั้งค่ายรายทางแต่ด่านเกียมโก๊ะมาจนถึงเขากิสานประมาณสิบสี่สิบห้าค่าย หวังจะได้ทำการศึกค้างปี แล้วให้ตั้งค่ายมั่นณเขากิสานห้าค่าย ขงเบ้งจึงปรึกษาแก่นายทหารทั้งปวงว่า สุมาอี้ตั้งอยู่ฟากตวันออก กองหน้านั้นตั้งอยู่ฟากตวันตก ให้ทำสะพานข้ามเปนหลายตำบล แล้วให้ทหารไปตั้งสกัดปากทางปักหงวน หวังมิให้เราไปทำอันตรายเมืองหลงเส แลกองทัพเราตั้งอยู่บัดนี้เปนเหนือน้ำ เราจะให้ทำแพสักร้อยเศษ ขนเอาหญ้าฟางลงทำเชื้อเพลิงไว้หลังแพทั้งสิ้น จะเกณฑ์ทหารห้าพันซึ่งมีฝีมือชำนาญการเรือแพลงเตรียมไว้ แต่งทหารยกตามไปตีค่ายปักหงวน แลกองทัพเราจะเข้าตีค่ายหน้าซึ่งตั้งอยู่ริมน้ำนั้นให้พร้อมกัน ฝ่ายสุมาอี้ก็จะเปนกังวลหน้าหลัง แล้วเราจึงวางแพลอยลงไป ถึงสะพานเข้าเมื่อใดจึงให้ทหารจุดเชื้อเพลิงขึ้น สะพานทั้งนั้นก็จะทำลายลงสิ้น ถึงจะให้ทหารหนุนเพิ่มเติมไปช่วยกันก็เห็นจะไม่ทัน แม้สุมาอี้เสียทีดังนี้เห็นการเราก็จะสำเร็จเปนมั่นคง นายทหารทั้งปวงเห็นชอบด้วย จึงกะเกณฑ์ทหารแล้วให้ไปตัดไม้ทำแพ เอาหญ้าฟางลงเตรียมไว้ทุกแพ
ฝ่ายม้าใช้เห็นดังนั้นก็รีบไปบอกแก่สุมาอี้ว่า ขงเบ้งให้ทำแพเตรียมไว้ สุมาอี้ได้ฟังดังนั้นจึงว่าแก่นายทหารทั้งปวงว่า ขงเบ้งคิดกลศึกจะให้เปนกังวลหน้าหลัง แล้วก็จะลอยแพมาทำลายสะพานเราเสีย จำจะคิดป้องกันมิให้กองทัพเราเปนอันตรายได้ จึงให้ม้าใช้ไปบอกแก่โกฉุยซุนเลว่า ทหารขงเบ้งจะยกมาตีก็อย่าให้สะดุ้งสะเทือน ให้โกฉุยซุนเลคุมทหารออกมาซุ่มอยู่กลางทาง ถ้าเห็นทหารขงเบ้งยกมาเมื่อใดก็ให้ออกโจมตี เราจึงจะยกหนุนไปช่วยรบพุ่งมิให้ทหารขงเบ้งตั้งตัวได้ แล้วให้หาแฮฮัวป๋าแฮฮัวฮุยมาสั่งว่า แม้ได้ยินเสียงโห่ร้องข้างตำบลปักหงวนเมื่อใด ท่านทั้งสองจงคุมทหารซุ่มอยู่นอกค่ายทิศข้างใต้ แม้เห็นขงเบ้งยกมาตีค่ายหน้าจึงให้ยกเข้าโจมตีอย่าให้ตั้งตัวได้ แล้วสั่งเตียวฮองงักหลิมให้คุมทหารเกาทัณฑ์คนละพันลงไปซุ่มอยู่ณเชิงสะพานทั้งสองฟาก แม้เห็นทหารขงเบ้งวางแพลอยมาให้เอาเกาทัณฑ์ยิงระดมไป อย่าให้ทันจุดเชื้อเพลิงขึ้นทำลายสะพานได้ แล้วสั่งสุมาสูสุมาเจียวผู้บุตรว่า ตัวเราจะยกไปตำบลปักหงวน เจ้าทั้งสองจงอยู่รักษาค่ายแทนบิดา แม้ข้าศึกยกมาปล้นค่ายหน้าก็ให้พากันคุมทหารข้ามไปตีกระหนาบให้ได้ชัยชนะ ครั้นสั่งให้จัดแจงสำเร็จแล้ว สุมาอี้ก็คุมทหารลอบออกข้างหลังค่าย ลัดทางไปซุ่มอยู่ใกล้ตำบลปักหงวน
ครั้นเวลารุ่งเช้าขงเบ้งจึงให้อุยเอี๋ยนม้าต้ายคุมทหารยกไปตีเอาค่ายปักหงวน ให้งออี้งอปันคุมทหารสำหรับคุมแพ แลให้อองเป๋งเตียวหงีเกียงอุยม้าตงเลียวฮัวเตียวเอ๊กคุมทหารเปนสามกองไปตีค่ายหน้าสุมาอี้ ฝ่ายอุยเอี๋ยนม้าต้ายยกข้ามแม่น้ำมาถึงปากทาง ครั้นเวลาพลบคํ่าจะยกเข้าตีค่ายปักหงวน โกฉุยกับซุนเลก็แกล้งทิ้งค่ายเสีย พาทหารออกมาซุ่มอยู่ข้างเนินเขาแห่งหนึ่ง อุยเอี๋ยนกับม้าต้ายเห็นดังนั้นก็ห้ามทหารไว้มิให้เข้าค่าย ด้วยคิดเกรงเกลือกจะเปนกลศึก พอได้ยินเสียงทหารโห่ร้องขึ้นทั้งสองกอง ข้างขวานั้นสุมาอี้ข้างซ้ายโกฉุยซุนเลคุมทหารตีกระหนาบออกมาฆ่าฟันทหารเมืองเสฉวนเสียเปนอันมาก อุยเอี๋ยนม้าต้ายต้านทานมิได้ ก็พาทหารซึ่งเหลือนั้นฝ่าหนีออกมาถึงริมแม่น้ำ พอพบงออี้ งออี้จึงรับอุยเอี๋ยนม้าต้ายลงแพข้ามฟากมา ฝ่ายงอปั้นนั้นวางแพรีบลงไปจะใกล้ถึงสะพาน พอทหารสุมาอี้ยิงเกาทัณฑ์ระดมมาดังห่าฝน เกาทัณฑ์ถูกงอปั้นถึงแก่ความตาย แลทหารทั้งปวงก็ล้มตายเปนอันมาก แพนั้นก็พัดเข้าตลิ่งเปนหลายแพ เตียวฮองงักหลิมแลทหารทั้งปวงจับทหารเมืองเสฉวนไว้ได้บ้าง โจนหนีไปบ้าง ตกน้ำตายบ้าง
ฝ่ายอองเป๋งเตียวหงีเกียงอุยม้าตงเลียวฮัวเตียวเอ๊กทั้งหกนายยกมาใกล้ค่ายหน้าสุมาอี้จึงปรึกษากันว่า กองทัพซึ่งขงเบ้งให้ไปตีค่ายปักหงวนนั้นก็ยังไม่รู้เหตุ มาบัดนี้เวลายามเศษแล้ว เราจะยกเข้าตีเถิดหรือประการใด ปรึกษายังมิตกลงพอม้าใช้มาบอกว่า กองทัพซึ่งยกไปตีค่ายปักหงวนแลแพเชื้อเพลิงนั้นเสียแก่ข้าศึกแล้ว ขงเบ้งให้หาท่านกลับไป นายทหารทั้งหกคนก็ตกใจจะถอยกลับมา พอได้ยินเสียงโห่แล้วเห็นแสงเพลิงทั้งสี่ด้าน แลสุมาสูสุมาเจียวแฮฮัวป๋าแฮฮัวฮุยคุมทหารตีกระหนาบเข้ามาไล่ฆ่าฟันทหารล้มตายเปนอันมากประมาณกึ่งหนึ่ง นายทหารทั้งหกคนต้านทานมิได้ ก็พาทหารซึ่งเหลือนั้นรบฝ่าหนีออกไป ครั้นถึงค่ายใหญ่ก็เข้าไปบอกแก่ขงเบ้งตามจริงทุกประการ
ขงเบ้งแจ้งดังนั้นก็ยิ่งมีความทุกข์เปนอันมาก จึงตรวจตราทหารให้รักษาค่ายไว้มั่นคง พอบิฮุยมาแต่เมืองเสฉวน ขงเบ้งจึงแต่งหนังสือไปถึงซุนกวน สั่งให้บิฮุยรับเอาหนังสือแล้วก็ลาไปเมืองกังตั๋ง ขุนนางก็พาเข้าไปเฝ้าพระเจ้าซุนกวน ๆ ก็รับเอาหนังสือมาอ่านดูเปนใจความว่า ข้าพเจ้าขงเบ้งคำนับมาถึงพระเจ้าซุนกวน ด้วยเมืองลกเอี๋ยงร่วงโรยมาแต่ครั้งพระเจ้าเหี้ยนเต้ เพราะโจโฉเปนศัตรูแผ่นดินคิดทำร้ายให้ได้ความเดือดร้อน อันโจโฉนั้นก็ตายแล้ว แลลูกหลานว่านเครือมันทำจลาจลต่อ ๆ มา แลตัวข้าพเจ้านี้ได้รับสั่งพระเจ้าเล่าปี่ไว้ให้กำจัดเหล่าศัตรูแผ่นดินเสีย ข้าพเจ้าก็ได้ยกกองทัพไปทำสงครามเปนหลายครั้งแล้ว ครั้งนี้ข้าพเจ้ายกไปทำการศึกอีก ก็เสียทแกล้วทหารเปนอันมาก อันเมืองกังตั๋งกับเมืองเสฉวนก็เปนไมตรีกันมาแต่ครั้งพระเจ้าเล่าปี่ ให้พระเจ้าซุนกวนเห็นแก่พระเจ้าเล่าปี่ซึ่งเปนเชื้อพระวงศ์ ขอกองทัพเมืองกังตั๋งมาช่วยรบเมืองลกเอี๋ยงเปนทัพกระหนาบ แม้สำเร็จราชการสงครามแล้วจะแบ่งเมืองลกเอี๋ยงให้กึ่งหนึ่ง
พระเจ้าซุนกวนแจ้งในหนังสือดังนั้นแล้วก็มีความยินดี จึงตรัสแก่บิฮุยว่า เราคิดอยู่ว่าจะใคร่ยกไปกำจัดโจยอยเสีย พอขงเบ้งให้มีหนังสือมาขอกองทัพนี้ก็สมปราถนาเรา จึงให้ลกซุนกับจูกัดกิ๋นอยู่รักษาปากนํ้าเมืองกังแฮไว้ให้มั่นคง แล้วให้จัดแจงทหารไว้ประมาณสามสิบหมื่นเสร็จ ครั้นเวลารุ่งเช้าให้หาตัวบิฮุยเข้ามากินโต๊ะกับขุนนางทั้งปวง พระเจ้าซุนกวนจึงถามบิฮุยว่า ขงเบ้งยกไปทำการสงครามนั้นให้ผู้ใดเปนกองหน้า บิฮุยจึงทูลว่าให้อุยเอี๋ยนเปนกองหน้า พระเจ้าซุนกวนทรงพระสรวลแล้วตรัสว่า อันอุยเอี๋ยนนั้นมีกำลังกล้าหาญก็จริง แต่น้ำใจมิได้สัตย์ซื่อมักคิดทรยศ แม้หาบุญขงเบ้งไม่แล้ววันใด อุยเอี๋ยนก็จะเอาใจออกหากเล่าเสี้ยนเมื่อนั้น แลตัวเราจะยกไปช่วยขงเบ้งเอง
บิฮุยจึงทูลว่า พระองค์ตรัสนี้สมควรนัก แล้วคำนับลาพระเจ้าซุนกวนไปบอกเนื้อความแก่ขงเบ้ง ว่าซุนกวนจะยกกองทัพมาเอง แล้วเล่าซึ่งซุนกวนว่ากล่าวถึงอุยเอี๋ยนให้ขงเบ้งฟังทุกประการ ขงเบ้งแจ้งดังนั้นจึงสรรเสริญซุนกวนว่ามีสติปัญญาหลักแหลมสมควรเปนเจ้า แลตัวเราทุกวันนี้ใช่จะไม่เล็งเห็นใจแลพยศอุยเอี๋ยนหามิได้ เพราะเห็นแก่ฝีมือกล้าหาญจึงเลี้ยงไว้แต่พอเปนเพื่อนทหารเลว
บิฮุยจึงว่า ท่านเห็นประจักษ์อยู่ฉนี้แล้ว เลี้ยงไว้ป่วยการเสียเปล่า ท่านจงคิดอ่านกำจัดเสียอย่าให้มีราคีในกองทัพดีกว่า ขงเบ้งจึงตอบว่า ท่านอย่าวิตกเลยเราคิดไว้พร้อมอยู่แล้ว บิฮุยก็ลาขงเบ้งกลับไปเมืองเสฉวน พอนายประตูเข้าไปบอกขงเบ้งว่า มีทหารคนหนึ่งจะเข้ามาหาท่าน ขงเบ้งจึงให้เข้ามาแล้วถามว่า ตัวเปนทหารใครมาด้วยเหตุสิ่งใด ทหารนั้นแกล้งอุบายบอกว่า ข้าพเจ้าชื่อแต้บุ๋นเปนข้าโจยอย ๆ ให้ข้าพเจ้ากับจีนล่งคุมทหารมาเปนลูกกองสุมาอี้ จีนล่งนั้นเปนคนประสมประสาน สุมาอี้ชอบใจใช้สอยตั้งแต่งจีนล่งขึ้นเปนขุนนาง แลสุมาอี้กับจีนล่งข่มเหงดูหมิ่นหยาบช้าแก่ข้าพเจ้าเปนอันมาก ข้าพเจ้ามีใจเจ็บแค้นจึงลอบหนีมา หวังจะอยู่พึ่งบุญท่านจะได้ทำการศึกสืบไป ขงเบ้งยังไม่ทันว่าประการใด พอทหารเข้ามาบอกว่า จีนล่งคุมทหารเข้ามาร้องท้าทายถึงหน้าค่ายเปนข้อหยาบช้า แล้วว่าจะตามจับตัวแต้บุ๋น
ขงเบ้งได้ฟังดังนั้นจึงถามแต้บุ๋นว่า ฝีมือท่านกับจีนล่งนั้นเปนกะไรกัน แต้บุ๋นจึงแกล้งบอกว่า ฝีมือข้าพเจ้าดีกว่าจีนล่ง ข้าพเจ้าจะอาสาออกไปตัดสีสะจีนล่งมาให้ท่านจงได้ ขงเบ้งจึงว่า ถ้าทำได้ดังนั้นเราก็จะสิ้นสงสัยท่าน แต้บุ๋นก็ขึ้นม้าถือง้าวออกไป ขงเบ้งก็ตามออกไปดูถึงหน้าค่าย ฝ่ายจีนล่งเห็นแต้บุ๋นออกมาก็แกล้งร้องด่าว่า เหตุใดมึงจึงลักเอาม้าของกูมา ถ้ามึงกลัวความตายจงเร่งส่งม้ามาให้กูโดยดี แม้ขัดขวางอยู่กูจะตัดสีสะมึงเสีย แล้วขับม้าเข้าปลอมทหารอยู่ ให้จีนเบ้งผู้น้องขับม้าออกไปรบกับแต้บุ๋นได้เพลงหนึ่ง แต้บุ๋นก็เอาง้าวฟันถูกจีนเบ้งตกม้าตาย จีนล่งกับทหารก็ทำถอยแตกไป แต้บุ๋นจึงตัดเอาสีสะจีนเบ้งเข้ามาให้ขงเบ้งแล้วว่า ข้าพเจ้าได้สีสะจีนล่งมาให้ท่าน
ขงเบ้งเห็นดังนั้นก็โกรธจึงว่า จีนล่งนั้นกูรู้จักอยู่ เหตุใดมึงจึงแกล้งแต่งกลอุบายมาล่อลวงหวังจะให้ไว้ใจ จะได้อยู่เปนไส้ศึกเอาความลับลอบไปบอกแก่สุมาอี้หรือ แม้มึงไม่บอกความจริงก็จะให้ตัดสีสะเสียบไว้หน้าค่าย แต้บุ๋นจึงร้องไห้ขอชีวิตว่าตัวข้าพเจ้าลวงท่านจริง ด้วยสุมาอี้ใช้มาให้อ่อนน้อมอยู่ด้วยท่านหวังจะได้เปนไส้ศึก ท่านอย่าฆ่าเสียเลย ข้าพเจ้าจะขออยู่แทนคุณท่านโดยสุจริต
ขงเบ้งจึงว่า ถ้าตัวรักชีวิตอยู่เราก็จะไม่ฆ่าเสีย แต่ให้เขียนหนังสือเปนลายมือของตัว นัดแนะให้แก่สุมาอี้ออกมาปล้นค่ายเรา แม้เราจับตัวสุมาอี้ได้ก็จะปูนบำเหน็จตั้งให้ตัวเปนทหารเอก แต้บุ๋นจำเปนจำรับคำ จึงเขียนหนังสือตามคำขงเบ้งว่าแล้วส่งให้ ขงเบ้งรับเอาหนังสือมาแล้วให้เอาตัวแต้บุ๋นจำไว้ อ้วนเกี๋ยนจึงถามว่า เหตุใดท่านจึงรู้ว่าแต้บุ๋นทำกลอุบายมาลวงท่าน ขงเบ้งจึงว่า สุมาอี้นั้นมักใช้คนดีมีฝีมือ แลจีนล่งก็กล้าแขงตั้งให้เปนนายทหาร เราพิเคราะห์ดูเมื่อจีนล่งออกมารบกับแต้บุ๋นได้เพลงเดียวก็ถูกง้าวตาย เราจึงเห็นว่าผิดฝีมือทหารเอก
ขุนนางทั้งปวงได้ฟังดังนั้นก็พากันสรรเสริญขงเบ้งว่ามีสติปัญญาเปนอันมาก ขงเบ้งจึงเรียกกิตุ้นซึ่งมีความคิดพูดจาหลักแหลมเข้ามากระซิบสั่งเนื้อความทั้งปวงแล้วส่งหนังสือให้ กิตุ้นรับคำแลหนังสือแล้วก็ไปณค่ายสุมาอี้ จึงบอกแก่ทหารว่าเราถือหนังสือลับแต้บุ๋นจะมาให้สุมาอี้ ทหารก็เข้าไปบอกสุมาอี้
สุมาอี้แจ้งดังนั้นก็ให้หาตัวเข้ามาแล้วว่า เหตุใดตัวจึงได้ถือหนังสือของแต้บุ๋นมา กิตุ้นจึงบอกว่า ตัวข้าพเจ้ากับแต้บุ๋นเปนชาวเมืองลกเอี๋ยงด้วยกัน ครั้นข้าพเจ้าพลัดไปอยู่เมืองเสฉวน เข้าเปนทหารเลวมาในกองทัพขงเบ้ง บัดนี้แต้บุ๋นทำความชอบต่อขงเบ้งเปนอันมาก ขงเบ้งตั้งให้แต้บุ๋นเปนนายทหารเอก แต้บุ๋นจึงให้ข้าพเจ้าถือหนังสือมาให้ท่าน สุมาอี้ก็รับเอาหนังสือมาอ่านดูเปนใจความว่า ข้าพเจ้าแต้บุ๋นขอคำนับมาถึงสุมาอี้ด้วยการทั้งปวงนั้นได้ทีอยู่แล้ว พรุ่งนี้เวลาสองยามให้ท่านยกมาปล้นค่ายขงเบ้งเถิด ข้าพเจ้าจะจุดเพลิงขึ้นในค่าย แล้วจึงจะตีกระหนาบออกไป
สุมาอี้แจ้งในหนังสือดังนั้น ก็อ่านทวนไปทวนมาเปนหลายกลับ จำได้ว่าลายมือแต้บุ๋นมิได้มีความสงสัย จึงให้แต่งโต๊ะเลี้ยงกิตุ้นแล้วว่า ท่านจงกลับไปบอกแต้บุ๋นให้เตรียมการไว้จงพร้อม พรุ่งนี้เวลาสองยามเราจะยกไปปล้นค่ายขงเบ้งให้ได้ แม้สำเร็จการครั้งนี้เราจะตั้งท่านให้เปนนายทหารเอก กิตุ้นรับคำแล้วก็ลาไปบอกเนื้อความแก่ขงเบ้งทุกประการ
ขงเบ้งได้ฟังดังนั้นก็มีความยินดี ครั้นเวลารุ่งเช้าก็ถือกระบี่ออกมากลางแจ้ง คำนับเทพดาแล้วร่ายมนตร์ไปเปนอันมาก จึงเรียกอองเป๋งเตียวหงีม้าตงม้าต้ายอุยเอี๋ยนเกียงอุยเข้ามากระซิบสั่งความลับ ครั้นเวลาบ่ายขงเบ้งก็พาทหารประมาณห้าสิบขึ้นไปอยู่บนเนินเขาหวังจะดูการทั้งปวง แลนายทหารทั้งหกคนนั้นก็จัดแจงการเตรียมไว้ตามขงเบ้งสั่ง
ฝ่ายสุมาอี้จัดแจงทหารแล้ว ก็พาสุมาสูสุมาเจียวผู้บุตรไปปล้นค่ายขงเบ้ง สุมาสูจึงว่า ซึ่งบิดาจะทำการครั้งนี้อย่าเพ่อเชื่อหนังสือแต้บุ๋นก่อน เกลือกขงเบ้งคิดอ่านซ้อนกลก็จะมีอันตรายถึงท่าน ขอให้แต่งนายทหารยกไปปล้นค่าย ท่านจงยกหนุนไปข้างหลัง ถึงอับจนก็จะได้แก้ไขง่าย สุมาอี้เห็นชอบด้วย จึงให้จีนล่งคุมทหารหมื่นหนึ่งเปนกองหน้ายกไปปล้นค่ายขงเบ้ง จีนล่งก็คุมทหารมาถึงกลางทาง สุมาอี้นั้นก็ยกหนุนไป พอเกิดพายุพยับฝน สุมาอี้จึงคิดว่าการครั้งนี้เทพดาช่วยเรา เห็นจะสำเร็จเปนมั่นคง
ครั้นเวลาสองยามจีนล่งมาใกล้ค่ายขงเบ้ง ก็คุมทหารตีเข้าไปถึงในค่ายมิได้เห็นผู้ใดก็ตกใจ คิดว่าครั้งนี้เห็นขงเบ้งจะซ้อนกลเปนมั่นคง ครั้นถอยกลับออกมาถึงหน้าค่าย พอไต้ยินเสียงโห่ขึ้นทั้งสี่ด้าน แสงเพลิงก็จุดล้อมเข้ามา แล้วเห็นอองเป๋งเตียวหงีม้าตงม้าต้ายคุมทหารตีกระหนาบเข้ามาทั้งสี่ด้าน ฆ่าฟันทหารจีนล่งล้มตายเปนอันมาก จีนล่งนั้นรบพุ่งป้องกันอยู่ในหว่างทหารขงเบ้ง
ฝ่ายสุมาอี้เห็นแสงเพลิงแลได้ยินเสียงโห่ร้องอื้ออึง ก็ยังไม่แจ้งว่าจีนล่งจะได้ค่ายหรือยัง จึงขับทหารรีบหนุนไปช่วยจีนล่ง พอได้ยินเสียงโห่ร้องขึ้นข้างหลังแล้วจุดเพลิงเผาสกัดไว้ สุมาอี้แลไปเห็นเกียงอุยอุยเอี๋ยนคุมทหารตีเข้ามา ฆ่าฟันทหารสุมาอี้ล้มตายเปนอันมาก ฝ่ายจีนล่งกับทหารหมื่นหนึ่งนั้นต้องเกาทัณฑ์แลอาวุธต่าง ๆ ตายสิ้นทั้งนายแลไพร่ แลสุมาอี้พาทหารซึ่งเหลือตายนั้นกลับไปค่าย พอพยับฝนนั้นสว่างขึ้นก็พอเวลาจะใกล้รุ่ง
ขงเบ้งครั้นมีชัยชนะแล้วก็ตีม้าฬ่อเรียกทหารกลับเข้าค่าย นายทหารทั้งปวงจึงถามขงเบ้งว่า เมื่อเวลายามเศษให้เกิดพายุพยับฝนนั้น ท่านทำความรู้สิ่งใดหรือ ขงเบ้งจึงบอกว่า เราขึ้นไปดูบนเนินเขานั้น เราอ่านมนตร์เรียกลมแลฝนให้มีมาจึงได้ทำการถนัด นายทหารทั้งปวงสรรเสริญวิชาความคิดขงเบ้งซึ่งทำการนี้เสมอเทพดา ขงเบ้งจึงให้เอาตัวแต้บุ๋นไปฆ่าเสีย แล้วคิดการซึ่งจะรบพุ่งให้ได้ชัยชนะ ครั้นเวลารุ่งเช้าจึงให้ทหารไปร้องท้าทายต่าง ๆ สุมาอี้ก็มิได้ออกรบพุ่ง
อยู่มาวันหนึ่งขงเบ้งขี่เกวียนน้อยพาทหารไปเที่ยวดูณะเนินเขากิสาน เห็นซอกเขาแห่งหนึ่งชอบกล ทางหน้าหลังแคบแต่พอจุม้าตัวหนึ่ง ที่กลางนั้นกว้างขวางเปนที่ลับสงัด คนจะอยู่ได้ประมาณพันเศษ ขงเบ้งมีความยินดีด้วยจะทำการลับได้ จึงพากันกลับมาณค่าย แลถามชาวบ้านนอกว่า ตำบลซอกเขานั้นชื่อใด ชาวบ้านบอกว่าชื่อเฮาโลก๊ก ขงเบ้งจึงเรียกตอยอยอาวต๋งเข้ามากระซิบสั่งให้คุมช่างพันหนึ่งไปซ่อนทำโคยนตร์ณเฮาโลก๊ก ตอยอยอาวต๋งก็จัดช่างแล้วไปทำการอยู่ตามขงเบ้งสั่ง ขงเบ้งจึงให้ม้าต้ายคุมทหารห้าร้อยไปคอยรักษาอยู่ณะปากซอกเขาเฮาโลก๊ก อย่าให้ผู้ใดเข้าออกเห็นการซึ่งทำนั้นได้
ขณะเมื่อช่างไปซ่อนทำการอยู่นั้น ขงเบ้งก็ไปดูวันละสองครั้ง เตียวหงีจึงว่าแก่ขงเบ้งว่า อันสะเบียงซึ่งซ่องสุมไว้ณด่านเกียมโก๊ะนั้น ข้าพเจ้าเห็นว่าโคกระบือจะลากเข็นมาส่งกองทัพเรานี้ขัดสนด้วยทางไกลกันดารนัก ขอท่านจงดำริห์การให้ส่งสะเบียงได้โดยง่าย
ขงเบ้งได้ฟังดังนั้นก็หัวเราะแล้วว่า ท่านอย่าวิตกเลย เราได้จัดแจงให้ช่างทำโคยนตร์สำหรับจะได้เข็นสะเบียงทั้งกลางวันกลางคืนมิให้ลำบากด้วยโคกระบือ แล้วขงเบ้งก็เอาตำราอย่างโคยนตร์มาให้ดู เตียวหงีแลขุนนางทั้งปวงเห็นดังนั้นก็ว่าพึ่งได้เห็นครั้งนี้ แล้วสรรเสริญว่าสติปัญญามหาอุปราชคิดได้ฉนี้ดังเทพดามาดลใจท่าน
ครั้นได้สิบสี่สิบห้าวันช่างทำการแล้ว ตอยอยอาวต๋งก็เอาโคยนตร์พันหนึ่งมาให้ขงเบ้ง ๆ ก็เอาโคยนตร์นั้นลองดู ทหารเข้ารุนแต่พอให้พ้นจากที่ โคยนตร์นั้นก็เดิรไปขึ้นเนินเขาลงลุ่มได้ดังเปน ขงเบ้งจึงว่า ถ้าเดินแต่ตัวเดียวไปได้ทางประมาณสามร้อยเส้น แม้ไปทั้งพวกเดิรทางได้ถึงเจ็ดร้อยแปดร้อยเส้น ขุนนางทั้งปวงเห็นดังนั้นก็สรรเสริญเปนอันมาก ขงเบ้งจึงให้ทหารคุมไปเข็นเกวียนสะเบียงณด่านเกียมโก๊ะมาส่งถึงค่ายเขากิสานเปนหลายเที่ยว แลในกองทัพขงเบ้งนั้นมิได้ขาดสะเบียงอาหาร
ฝ่ายม้าใช้เห็นดังนั้นก็เอาเนื้อความไปบอกแก่สุมาอี้ ๆ แจ้งดังนั้นก็ตกใจจึงว่า เราให้หน่วงไว้ไม่ออกรบพุ่งหวังจะให้กองทัพขงเบ้งขาดสะเบียง บัดนี้ขงเบ้งให้ทำโคยนตร์เข็นเกวียนสะเบียงมาส่งกันมิได้ขาด เห็นการสงครามนี้จะยืดยาวไป จำจะคิดอ่านให้ทหารไปตีเอาโคยนตร์มาดูอย่างจะได้ทำเข็นเกวียนสะเบียงเราบ้าง แล้วสั่งเตียวฮองงักหลิมให้คุมทหารห้าร้อยลัดไปทางจำก๊กให้เข้าโจมตีเอาโคยนตร์มาให้ได้สักสี่ตัวห้าตัว เตียวฮองงักหลิมก็คุมทหารห้าร้อยแต่งตัวปลอมเปนทหารเมืองเสฉวนรีบลัดทางจำก๊กไปซุ่มอยู่ ครั้นเห็นทหารขงเบ้งคุมเกวียนสะเบียงมาก็เข้าโจมตีเอา โกเสียงกับทหารทั้งปวงต้านทานมิได้ ก็ทิ้งเกวียนสะเบียงเสียแตกหนีไป เตียวฮองงักหลิมก็ให้ทหารเอาโคยนตร์มาห้าตัว ครั้นถึงค่ายก็เอาเข้าไปให้สุมาอี้ ๆ เห็นโคยนตร์นั้นดังเปน ก็ชมว่าขงเบ้งนั้นคิดอ่านให้ทำดีนัก แล้วสุมาอี้ให้หาช่างมาประมาณร้อยเศษให้รื้อโคยนตร์นั้นออกดูจำกำหนดที่ใหญ่น้อยหนาบาง แลส่วนสั้นยาวพร้อมกัน ก็ให้ช่างทำโคยนตร์ประมาณห้าสิบวันก็ได้โคยนตร์ถึงสองพัน จึงให้งิมอุ๋ยคุมทหารพันหนึ่งเอาโคยนตร์ไปขนสะเบียงณเมืองหลงเสมิได้ขาด
ฝ่ายโกเสียงซึ่งแตกไปนั้น ครั้นเห็นทหารสุมาอี้ไปแล้วก็รีบเข็นเกวียนสะเบียงมาถึงค่าย จึงบอกแก่ขงเบ้งว่า โทษข้าพเจ้านี้ผิดนัก ด้วยทหารสุมาอี้ตีชิงเอาโคยนตร์ไปได้ห้าตัว ขงเบ้งได้ฟังดังนั้นก็หัวเราะแล้วว่า ซึ่งสุมาอี้ได้โคยนตร์ไปนั้นเรามีความยินดีนัก เห็นเราจะได้สเบียงไว้เปนกำลังอีกเปนมั่นคง นายทหารทั้งปวงได้ฟังดังนั้นก็ถามขงเบ้งว่า เหตุใดท่านจึงรู้ว่าจะได้สะเบียง ขงเบ้งจึงบอกว่า ซึ่งทหารสุมาอี้ตีชิงโคยนตร์ไปได้นั้นสมความคิดเรา สุมาอี้ก็จะให้ทำโคยนตร์ไปขนสะเบียงบ้าง แล้วเราจะคิดกลอุบายให้ทหารไปตีเอาสะเบียงมาให้ได้
ครั้นอยู่มาประมาณยี่สิบวัน ม้าใช้มาบอกขงเบ้งว่า บัดนี้สุมาอี้ได้ทำโคยนตร์ไปเข็นเกวียนสะเบียงมาส่ง ขงเบ้งได้ฟังดังนั้นก็มีความยินดีจึงสั่งอองเป๋งให้คุมทหารพันหนึ่ง แต่งตัวปลอมเปนทหารสุมาอี้ไปซุ่มอยู่กลางทาง เวลากลางคืนเห็นทหารสุมาอี้เข็นเกวียนสะเบียงมาจึงเรี่ยรายกันเข้าไปบอกว่า สุมาอี้ให้มาช่วยป้องกันสะเบียง แม้เหล่ากองลำเลียงนั้นไว้ใจแล้ว ตัวท่านกับทหารทั้งปวงเข้าไปพร้อมกัน จึงไล่ฆ่าฟันเหล่ากองลำเลียงเสียแล้วเข็นเอาเกวียนสะเบียงมา แม้สุมาอี้จะให้ทหารติดตาม ท่านจงให้พลิกลิ้นโคยนตร์ทั้งนั้นอย่าให้เดิรได้ ถึงมาทว่าทหารสุมาอี้จะเข็นเกวียนสะเบียงไปก็จะไม่ทันที เราจึงจะให้ยกเปนทัพผีไปหลอกหลอนสุมาอี้ก็จะตกใจหนีไป เราจึงจะกลับลิ้นโคยนตร์นั้นลงดังเก่าจะได้เข็นสะเบียงมาโดยง่าย แล้วขงเบ้งจึงสั่งเตียวหงีให้คุมทหารห้าร้อย แต่งตัวเขียนหน้าปลอมเปนทัพผีมือหนึ่งถือธงมือหนึ่งถือกระบี่ ให้เอาดินประสิวสุพรรณถันใส่หม้อสะพายไปซุ่มอยู่ทุกคน แม้เห็นทหารสุมาอี้ตามอองเป๋งมา ก็ให้จุดดินประสิวสุพรรณถันขึ้นทุกคน แล้วโห่ร้องคุกคามหลอกหลอนเปนทัพผีออกมา ถ้าทหารสุมาอี้หนีไปก็ให้กลับลิ้นโคยนตร์ลงเสียเข็นเอาเกวียนสะเบียงมา แล้วสั่งเกียงอุยให้คุมทหารหมื่นหนึ่ง ให้คอยป้องกันเกวียนสะเบียงอย่าให้เปนอันตราย อันเตียวเอ๊กกับเลียวฮัวนั้นให้คุมทหารห้าพันไปซุ่มสกัดตีทหารสุมาอี้อย่าให้ช่วยกันได้ แล้วให้ม้าต้ายม้าตงคุมทหารห้าพันไปร้องท้าทายยั่วสุมาอี้ไว้อย่าให้ยกไปช่วยกันได้ นายทหารทั้งปวงรับคำแล้วไปทำตามขงเบ้งสั่ง
ฝ่ายงิมอุ๋ยซึ่งคุมเกวียนสะเบียงมาถึงกลางทาง พอเวลาคํ่าได้ฟังทหารขงเบ้งมาบอกว่า สุมาอี้ให้ทหารมาช่วยป้องกันสะเบียงก็คิดว่าจริง ครั้นเวลาประมาณยามเศษ อองเป๋งกับทหารทั้งปวงได้ทีก็ไล่ฆ่าฟันกองลำเลียงล้มตายเปนอันมาก งิมอุ๋ยเห็นดังนั้นก็ตกใจ จึงขับม้าเข้ารบกับอองเป๋งได้สามเพลง อองเป๋งเอาทวนแทงถูกงิมอุ๋ยตกม้าตาย แลทหารซึ่งเหลือตายนั้นก็แตกไป อองเป๋งจึงให้ทหารขับเกวียนสเบียงมา
ฝ่ายไพร่ในกองลำเลียงซึ่งแตกมาถึงค่ายปักหงวน จึงเอาเนื้อความบอกแก่โกฉุยทุกประการ โกฉุยได้ฟังดังนั้นก็ตกใจ จึงคุมทหารไปไล่โจมตีทหารขงเบ้ง อองเป๋งเห็นดังนั้นก็ให้ทหารพลิกลิ้นโคยนตร์ลงเสียแล้วพากันทำเปนถอยหนีไป โกฉุยมิได้ติดตามให้ทหารเข้าไสโคยนตร์ก็ไม่เคลื่อนจากที่ ครั้นจะให้ขนสะเบียงก็ไม่ทันที โกฉุยนั้นมีความสงสัยนัก พอได้ยินเสียงโห่ร้องขึ้นอื้ออึง แล้วเห็นอองเป๋งเกียงอุยอุยเอี๋ยนคุมทหารตีกระหนาบมาเปนสามด้าน โกฉุยต้านทานมิได้ก็พาทหารถอยมา
อองเป๋งจึงให้ทหารกลับลิ้นโคยนตร์ขึ้นเข็นเกวียนสะเบียงไปได้ดังเก่า โกฉุยเห็นดังนั้นก็มีความโกรธเปนอันมาก จึงคุมทหารรื้อกลับไปจะตีเอาเกวียนสะเบียง พอได้ยินเสียงโห่บนเนินเขา แล้วเห็นควันเพลิงพลุ่งขึ้น ทหารทั้งปวงร้องตวาดคุกคามลงมา โกฉุยเห็นทหารนุ่งห่มผิดประหลาท สยายผมหน้าตานั้นเปนผีโขมดป่า แลทหารทั้งปวงนั้นตกใจกลัวตัวสั่น โกฉุยจึงพาทหารถอยกลับมา แล้วคิดว่าเทพดาแลปีศาจแกล้งมาช่วยขงเบ้งเปนมั่นคง
ฝ่ายสุมาอี้รู้ว่าสะเบียงแลกองทัพโกฉุยเปนอันตรายก็คุมทหารมาช่วย ครั้นมาถึงซอกเขากลางทาง พอได้ยินเสียงประทัดแลโห่ร้องอื้ออึง ข้างขวานั้นเตียวเอ๊กข้างซ้ายเลียวฮัวคุมทหารตีกระหนาบออกมา สุมาอี้กับทหารทั้งปวงไม่ทันรู้ตัวก็แตกหนีไป ขณะเมื่อสุมาอี้หนีนั้น เตียวเอ๊กกันทหารไว้มิให้ตามสุมาอี้ไปได้ สุมาอี้ควบม้าหนีไปแต่ผู้เดียว เลียวฮัวควบม้าตามไปถึงในป่าจะใกล้ทันสุมาอี้ เลียวฮัวจึงเอาง้าวฟันถูกต้นไม้ติดอยู่ สุมาอี้ขับม้าหนีไปข้างทิศใต้ เลียวฮัวชักง้าวขึ้นได้ก็ขับม้าไล่ตามไปไม่ทัน ได้แต่หมวกทองของสุมาอี้ซึ่งตกอยู่ ครั้นกลับม้าออกมาถึงปากทาง พอพบเกียงอุยอุยเอี๋ยนเตียวหงีอองเป๋งจึงให้ทหารขับเกวียนสะเบียงไปถึงค่าย แล้วบอกเนื้อความตามซึ่งได้ทำการให้ขงเบ้งฟังทุกประการ แต่เลียวฮัวบอกเนื้อความแล้วเอาหมวกทองของสุมาอี้ให้ขงเบ้ง อุยเอี๋ยนเห็นดังนั้นก็มีใจริษยาแลดูเลียวฮัวไม่วางตา ขงเบ้งเห็นกิริยาอุยเอี๋ยนริษยาเลียวฮัวดังนั้น ก็ทำเมินเสีย
ฝ่ายสุมาอี้ครั้นหนีมาได้ถึงค่ายก็มีความทุกข์วิตกอยู่ ด้วยเสียทหารแลสะเบียงเปนอันมาก พอมีหนังสือพระเจ้าโจยอยบอกมาเปนใจความว่า ซุนกวนยกกองทัพเปนสามทางจะมาทำอันตรายแดนเมืองเรา ให้สุมาอี้ตั้งค่ายมั่นไว้อย่าออกรบพุ่งกับขงเบ้ง เราจะจัดแจงกองทัพยกไปต้านทานซุนกวนไว้ให้ได้ สุมาอี้แจ้งในหนังสือดังนั้น ก็ยิ่งมีความทุกข์เปนอันมาก ให้ตรวจตรากำชับทหารรักษาค่ายไว้มิได้ออกรบพุ่งกับขงเบ้ง
ฝ่ายพระเจ้าโจยอยจึงให้เล่าเซียวคุมทหารไปช่วยเมืองกังแฮ ให้เตียวอี้คุมทหารไปช่วยเมืองซงหยง พระเจ้าโจยอยกับหมันทองยกกองทัพไปตั้งอยู่ณเมืองหับป๋า หมันทองจึงคุมทหารไปเที่ยวดูริมชายทเล เห็นกองทัพเรือเมืองกังตั๋งมาตั้งอยู่ณปากอ่าวฟากตวันออกเปนอันมาก ก็กลับเข้ามาทูลพระเจ้าโจยอย แล้วว่ากองทัพซุนกวนจะประมาทอยู่ว่าเราพึ่งยกมาถึง เวลาคํ่าวันนี้ขอให้แต่งกองทัพเรือไปปล้นเผาเรือซุนกวนเสียเห็นจะได้โดยง่าย
พระเจ้าโจยอยเห็นชอบด้วย จึงให้เตียวกิ๋วคุมทหารห้าพันถือคบเพลิงครบมือลงเรือเร็วไปเปนหลายลำ ให้หมันทองคุมทหารยกไปปล้นค่ายบกปากน้ำเมืองกังแฮ หมันทองกับเตียวกิ๋วคุมทหารแยกกันไป ครั้นเวลาสองยามเศษก็เข้าโจมตีปล้นค่ายบกค่ายเรือ แล้วเอาคบเพลิงจุดเผาขึ้น ทหารเมืองกังตั๋งไม่ทันรู้ตัว เสียเรือรบแลเครื่องศัสตราวุธกับสะเบียงอหารเปนอันมาก แลจูกัดกิ๋นซึ่งอยู่รักษาค่ายหน้าปากน้ำเมืองกังแฮนั้นก็แตกหนีไป หมันทองเตียวกิ๋วครั้นเผาค่ายบกเรือแล้ว ก็พาทหารกลับมาทูลพระเจ้าโจยอย
ฝ่ายลกซุนซึ่งตั้งอยู่ณค่ายแฮเค้ารู้ดังนั้น ก็ปรึกษากันกับนายทหารทั้งปวงว่า เราจะให้มีหนังสือไปทูลขอกองทัพพระเจ้าซุนกวนณเมืองซินเสีย ให้ยกมาตีท้ายโจยอย เราจะคุมทหารเข้าตีกระหนาบหน้ากองทัพโจยอยก็จะแตกไป นายทหารทั้งปวงเห็นชอบด้วย จึงให้แต่งหนังสือตามเรื่องราวซึ่งปรึกษา แล้วให้ทหารลอบลัดทางไป ฝ่ายกองตะเวนจับได้ผู้ถือหนังสือก็เอาไปส่งณค่ายหลวง พระเจ้าโจยอยจึงให้ค้นได้หนังสือมาอ่านดู ก็รู้เนื้อความทั้งปวงแล้วว่า ลกซุนคนนี้มีความคิดหลักแหลมนัก ให้เอาผู้ถือหนังสือไปจำไว้ แล้วให้ม้าใช้ไปสั่งเล่าเซียวว่า ให้เล่าเซียวคุมทหารไปตั้งสกัดทางไว้ อย่าให้ซุนกวนยกมาทำอันตรายข้างท้ายกองทัพเราได้
ฝ่ายจูกัดกิ๋นเห็นทหารโจยอยกลับไปแล้ว จึงพาทหารคืนมาณค่าย ขณะนั้นเปนเทศกาลร้อน ทหารทั้งปวงซึ่งต้องอาวุธแลอดเข้าปลาอาหารล้มตายเปนอันมาก จูกัดกิ๋นจึงแต่งหนังสือให้ทหารถือไปให้ลกซุนว่า ซึ่งจะตั้งรบพุ่งนั้นเห็นขัดสนนัก ท่านกับเราจะพากันกลับไปเมืองกังตั๋งดีกว่า ลกซุนแจ้งดังนั้นก็สั่งผู้ถือหนังสือว่า เราคำนับไปถึงจูกัดกิ๋นอย่าให้วิตกเลย ให้ตั้งมั่นอยู่แต่ในค่ายเถิด การทั้งปวงเราคิดไว้พร้อมแล้วผู้ถือหนังสือนั้นก็กลับมาบอกจูกัดกิ๋น ๆ จึงถามว่า เห็นลกซุนทำประการใดบ้าง ผู้ถือหนังสือจึงบอกว่า ข้าพเจ้าเห็นลกซุนให้ปลูกถั่วปลูกมันแลผักไว้ริมค่ายเปนอันมาก แล้วลกซุนพาทหารออกมาซ้อมหัดอาวุธแลม้าอยู่หน้าค่าย
จูกัดกิ๋นได้ฟังดังนั้นก็ตกใจจึงว่า ลกซุนจะคิดอ่านสู้รบแล้วเหตุใดมาปลูกผักดังนี้เล่า จึงพาทหารไปณค่ายลกซุนแล้วถามวา ท่านจะคิดสู้รบประการใด ลกซุนจึงบอกว่า ข้าพเจ้าได้แต่งหนังสือไปขอกองทัพพระเจ้าซุนกวนให้ยกมาช่วยเปนทัพกระหนาบ ทหารโจยอยก็จับผู้ถือหนังสือไปได้ การซึ่งคิดไว้นั้นเสียไปแล้ว บัดนี้ข้าพเจ้าได้ซ้ำบอกไปถึงพระเจ้าซุนกวนอีกว่า จะขอยกกลับไปเมืองกังตั๋ง จูกัดกิ๋นจึงว่า ถ้าท่านคิดดังนั้นก็เร่งยกกลับไปเถิด ลกซุนจึงตอบว่า ครั้นเราจะยกไปบัดนี้ทหารโจยอยรู้ก็จะยกมาโจมตี ท่านเปนกองหน้าจงไปจัดเรือรบให้เห็นเปนทียกไปทำการด้วยข้าศึก แล้วเราจะเถิกทัพกลับไป จูกัดกิ๋นก็ลาลกซุนกลับมาถึงค่ายจึงจัดแจงเรือรบเตรียมไว้
ฝ่ายม้าใช้เห็นดังนั้นก็เอาเนื้อความไปบอกให้ทูลพระเจ้าโจยอย ๆ แจ้งดังนั้นก็ว่า อันความคิดลกซุนนั้นลึกซึ้งนัก ครั้นเราจะยกไปต่อสู้บัดนี้ ก็เกรงกลศึกลกซุนอยู่ จึงสั่งทหารทั้งปวงให้รักษาค่ายไว้เปนมั่นคง ครั้นอยู่มาประมาณห้าวัน พอม้าใช้มาบอกให้ทูลพระเจ้าโจยอยว่า ทหารซุนกวนทั้งทัพบกทัพเรือเลิกกลับไปเมืองกังตั๋งแล้ว พระเจ้าโจยอยแจ้งดังนั้นก็ยังไม่เชื่อ ให้ทหารไปสืบดูก็รู้ว่าจริงเหมือนคำม้าใช้ จึงสั่งนายทัพนายกองทั้งปวงให้รักษาด่านทางไว้เปนมั่นคง พระเจ้าโจยอยนั้นก็ตั้งมั่นอยู่ณเมืองหับป๋า หวังจะดูท่วงทีกองทัพเมืองกังตั๋ง
ฝ่ายขงเบ้งเมื่อตั้งอยู่ณเขากิสานนั้น มิได้เห็นสุมาอี้ออกรบพุ่งเปนช้านาน ก็คิดว่าการศึกนี้จะยืดยาวอยู่ จึงให้ทหารเลวทั้งปวงไปเอาใจผูกรักบันดาชาวบ้านนอกในแดนเมืองลกเอี๋ยง ขอช่วยทำนาปลูกผักฟักถั่ว ครั้นเปนผลแล้วทหารทั้งปวงให้เจ้าของสองส่วนขอเอาส่วนหนึ่ง แล้วเหล่าทหารขงเบ้งมิได้ข่มเหงชาวบ้านนอกเลย ราษฎรทั้งปวงมีใจรักขงเบ้งเปนอันมาก
ฝ่ายสุมาสูบุตรสุมาอี้รู้ดังนั้นจึงบอกแก่บิดาว่า บัดนี้ทหารขงเบ้งไปเที่ยวผูกรักแก่ชาวบ้านนอกช่วยทำมาหากิน ได้เข้าปลาอาหารไว้เปนกำลังมาก อนึ่งราษฎรทั้งปวงก็มีใจรักขงเบ้งเปนอันมาก ซึ่งบิดาจะนิ่งอยู่ไม่รบพุ่งฉนี้ข้าศึกก็จะมีใจกำเริบขึ้น สุมาอี้จึงตอบว่า พระเจ้าโจยอยให้ตั้งมั่นไว้ ครั้นเราจะรบพุ่งก็จะผิดกับรับสั่ง
พออุยเอี๋ยนเอาหมวกทองของสุมาอี้ใส่ปลายไม้มาร้องด่าว่าเปนข้อหยาบช้าที่หน้าค่าย สุมาอี้มิได้ว่าประการใด ขุนนางแลทหารทั้งปวงได้ยินดังนั้นก็โกรธ ต่างคนต่างแต่งตัวใส่เกราะจะออกไปรบกับอุยเอี๋ยน สุมาอี้จึงห้ามว่าอย่าออกไปเลย อันโบราณกล่าวไว้ว่าเหตุการณ์นิดหนึ่งจะพาให้เสียการใหญ่ ทหารทั้งนั้นก็ฟังคำสุมาอี้ อุยเอี๋ยนร้องเย้ยเยาะอยู่จนเวลาเย็น มิได้เห็นผู้ใดออกมารบพุ่งก็พาทหารกลับเข้าค่าย
ขงเบ้งจึงให้ม้าต้ายคุมทหารไปตัดไม้ทำค่ายณปากทางเฮาโลก๊ก แล้วให้ชุดหลุมเอาไม้ผุแลหญ้าฟางมาใส่ไว้ในหลุม เอาดินประสิวสุพรรณถันปรายไว้เปนเชื้อเอาชะนวนฝักแคล่ามไว้ จึงเอาดินแลหญ้าเกลี่ยเสีย ที่ในเขาเฮาโลก๊กนั้นให้ทำทับน้อย ๆ แลตึกดินไว้ ให้เอาดินประสิวสุพรรณถันมาใส่ไว้ในตึกแลทับจึงล่ามชะนวนไว้ ครั้นเวลาค่ำให้จุดโคมเจ็ดใบแขวนไว้เปนสำคัญ ม้าต้ายก็ให้ทำตามขงเบ้งสั่ง
ขงเบ้งจึงสั่งอุยเอี๋ยนให้คุมทหารห้าพันไปร้องท้าทายสุมาอี้ แม้สุมาอี้ออกรบท่านจงต่อสู้ป้องกันหน่วงไว้กว่าจะพลบคํ่า จึงล่อให้ไล่เข้ามาตรงโคมสำคัญเราจะจับเอาตัวให้ได้ จึงสั่งโกเสียงให้จัดทหารคุมโคยนตร์ไปกองละสี่สิบห้าสิบ แม้เห็นสุมาอี้ออกมาตี จึงให้ทิ้งโคยนตร์เสีย แล้วสั่งทหารให้ยกเปนกอง ๆ ไปซุ่มอยู่ ถ้าเห็นทหารข้าศึกยกออกมาตีกีให้ทหารเราทำถอยหนีเสีย ต่อสุมาอี้ออกมาเองจึงชวนกันเข้ารบพุ่งจงสามารถ นายทหารทั้งนั้นก็คุมกันไปทำการตามคำขงเบ้งสั่ง ขงเบ้งจึงคุมทหารกองหนึ่งไปตั้งอยู่บนเนินเขาเปนต้นลม
ฝ่ายแฮหัวโฮแฮหัวฮุยเห็นดังนั้นจึงเข้าไปบอกสุมาอี้ว่า ขงเบ้งให้ตั้งค่ายอยู่บนเนินเขาแลปากทางเฮาโลก๊ก แล้วตั้งทัพแลตึกดินน้อย ๆ รายอยู่เปนอันมาก ข้าพเจ้าเห็นการศึกครั้งนี้จะยืดยาว ขอให้ท่านคิดอ่านตัดเสียให้ทันที นานไปเห็นจะกำจัดขัดสนนัก สุมาอี้จึงตอบว่า ซึ่งข้าศึกทำการทั้งปวงนั้น เห็นจะเปนกลอุบายของขงเบ้ง ครั้นจะยกออกรบพุ่งก็เกรงจะเสียที
แฮหัวโฮแฮหัวฮุยจึงว่า ถึงขงเบ้งจะคิดกลศึกประการใด ข้าพเจ้าสองคนพี่น้องจะขออาสาออกไปตีเอาชัยชนะสนองพระคุณเจ้าเราให้ได้ สุมาอี้จึงว่า ท่านทั้งสองจะอาสานั้นเรามีความยินดีด้วย แต่ท่านจงคุมทหารคนละพันยกออกไปตีเปนสองกอง แฮหัวโฮแฮหัวฮุยก็คุมทหารออกจากค่าย พอม้าใช้มาบอกว่าบัดนี้ข้าศึกเข็นเกวียนสเบียงมาเปนอันมาก แฮหัวโฮแฮหัวฮุยแจ้งดังนั้น ก็บัญจบกันเข้าเปนกองเดียวยกไปโจมตีได้โคยนตร์แลสเบียงมาให้สุมาอี้เปนอันมาก
ครั้นเวลารุ่งเช้าแฮหัวโฮแฮหัวฮุยก็คุมทหารออกไปรบพุ่ง จับทหารเลวได้ประมาณร้อยคน เอาเข้าไปให้สุมาอี้ณค่าย สุมาอี้จึงถามทหารเลวว่า ขงเบ้งคิดการศึกประการใด ทหารทั้งนั้นจึงตอบว่า ขงเบ้งมิได้เห็นท่านออกไปรบพุ่งก็มีใจกำเริบคิดจะทำศึกยืดยาว จึงให้ข้าพเจ้าทั้งปวงไปเที่ยวทำไร่ปลูกผักฟักถั่ว ข้าพเจ้าทั้งนี้ประมาทไปทหารท่านจึงจับมาได้ สุมาอี้ได้ฟังดังนั้นก็หัวเราะแล้วให้ปล่อยทหารนั้นเสีย
แฮหัวโฮจึงว่าแก่สุมาอี้ว่า เมื่อจับข้าศึกมาได้แล้วเหตุใดท่านจึงให้ปล่อยเสียเล่า สุมาอี้จึงตอบว่า ท่านหนุ่มแก่ความนัก จึงไม่ล่วงรู้ความคิดเรา ซึ่งเราให้ปล่อยทหารขงเบ้งเสียนั้น หวังจะให้เลื่องลือว่าใจเรานี้มิได้พยาบาทแก่ทหารเลว ถึงมาทว่าทำการศึกก็คิดเอาแต่นายทัพนายกองซึ่งเปนตัวการ ซึ่งเราทำทั้งนี้เปนกลอุบาย เหมือนครั้งลิบองรบกวนอูณเมืองเกงจิ๋ว ลิบองจับทหารกวนอูได้ก็ให้ปล่อยเสีย แฮหัวโฮเห็นชอบด้วย สุมาอี้จึงสั่งนายทหารทุกหมวดทุกกองว่า ถ้าผู้ใดจับได้ทหารขงเบ้งก็ให้ปล่อยเสีย แล้วให้ตรวจตราทหารเตรียมไว้ให้พร้อม
ฝ่ายขงเบ้งให้โกเสียงคุมโคยนตร์ขนสเบียงไปณค่ายปากทางเฮาโลก๊กอยู่ทุกวันมิได้ขาด แฮหัวโฮแฮหัวฮุยก็คุมทหารมาตีเอาโคยนตร์แลสเบียงทุกวัน ครั้นอยู่มาวันหนึ่งแฮหัวโฮแฮหัวฮุยคุมทหารไปโจมตี จับทหารขงเบ้งได้ประมาณห้าสิบคน จึงเอาไปให้สุมาอี้ณค่าย สุมาอี้จึงถามทหารว่าขงเบ้งอยู่แห่งใด ทหารนั้นจึงบอกว่าขงเบ้งมาตั้งค่ายอยู่ณเนินเขาเซียมก๊ก ให้ทหารขนสเบียงไว้ในค่ายใหม่ ซึ่งตั้งอยู่ปากทางเฮาโลก๊ก สุมาอี้ได้ฟังดังนั้นก็ให้ปล่อยทหารทั้งห้าสิบเสีย แล้วสั่งนายทหารทั้งปวงว่า เวลาพรุ่งนี้ท่านยกไปตีเอาค่ายมั่นขงเบ้งณเขากิสาน ตัวเราก็จะยกหนุนไป
สุมาสูจึงว่า ค่ายใหญ่ขงเบ้งนั้นอยู่ข้างหลัง ซึ่งขงเบ้งไปตั้งค่ายอยู่บนเนินเขาเซียมก๊กนั้นเยื้องเข้ามาเปนค่ายหน้า เหตุใดบิดามิได้สั่งให้ไปตีเอาค่ายหน้าก่อน จะด่วนให้ไปตีเอาค่ายหลังนั้นเกลือกขงเบ้งยกไปช่วย ทหารเราก็จะมิเสียทีหรือ สุมาอี้จึงว่า ค่ายณเขากิสานนั้นเปนค่ายมั่น แม้เรายกไปตีเห็นขงเบ้งแลทหารทั้งปวงก็จะยกไปช่วยค่ายใหญ่เปนมั่นคง เราจึงจะแยกทหารไปโจมตีเอาค่ายปากทางเฮาโลก๊กแลเนินเขาเซียมก๊กให้ได้ แล้วจะให้เผาเข้าปลาอาหารเสีย เมื่อขงเบ้งเสียสเบียงแล้ว เราก็จะทำศึกมีชัยชนะโดยง่าย ครั้นเวลารุ่งเช้าสุมาอี้จึงให้เตียวฮองงักหลิมคุมทหารห้าพันเปนกองหลังแลนายทหารทั้งปวงคุมทหารยกเปนกองๆไปหน้า สุมาอี้นั้นก็คุมทหารหนุนไป
ฝ่ายขงเบ้งอยู่บนค่ายเนินเขาเซียมก๊กนั้น แลลงไปเห็นสุมาอี้ยกมาเปนหลายกอง จึงสั่งทหารทั้งปวงว่า ถ้าเห็นกองทัพสุมาอี้ยกไปตีค่ายใหญ่เราณเขากิสาน ท่านทั้งปวงจงลงไปทำเปนจะไปช่วยป้องกันค่ายใหญ่ แล้วจึงตลบหลังไปตีค่ายสุมาอี้ให้ได้ แลค่ายปากทางเฮาโลก๊กกับค่ายบนเนินเขานี้ไว้เปนพนักงานเราจะคิดอ่านทำการให้สำเร็จ นายทหารทั้งนั้นก็มาจัดการเตรียมไว้
ฝ่ายสุมาอี้ครั้นเห็นกองทัพหน้าพ้นค่ายปากทางเฮาโลก๊กไป พอเวลาเย็นเห็นทหารขงเบ้งซึ่งตั้งอยู่เปนกอง ๆ นั้นพากันไปช่วยค่ายเขากิสาน สุมาอี้กับบุตรทั้งสองจึงพาทหารเข้าไปจะตีค่ายปากทางเฮาโลก๊ก อุยเอี๋ยนเห็นดังนั้นก็ขับม้ารำทวนออกมาร้องว่า สุมาอี้จะหนีไปไหนยังจะพ้นมือกูหรือ
สุมาอี้ได้ฟังดังนั้นก็โกรธขับม้าเข้ารบกับอุยเอี๋ยนได้สามเพลง อุยเอี๋ยนทำชักม้าหนีล่อเข้าไปตามทางซึ่งมีโคมสำคัญ สุมาอี้กับบุตร์ก็ขับม้าตามเข้าไปถึงปากทางเฮาโลก๊กมิได้เห็นผู้ใด จึงให้ทหารเข้าไปดูในช่องแคบ ทหารกลับออกมาบอกว่าเฮาโลก๊กนั้นมีแต่ทับตึกดินน้อย ๆ ตั้งอยู่ตามเนินเขา มิได้เห็นทหารขงเบ้งอยู่แต่สักคนหนึ่ง สุมาอี้จึงพาบุตร์แลทหารทั้งปวงเข้าไปจากค่ายปากทาง เห็นทับน้อย ๆ มีแต่หญ้าฟางอยู่เปนอันมาก จึงว่าที่นี้ขงเบ้งคิดจะย้ายเอาสเบียงมาซ่อนไว้ อันในหุบเขานี้จำเพาะมีทางเข้าออกตามซอกแต่สองทาง แม้ขงเบ้งแต่งทหารมาซุ่มสกัดปากทางไว้ทั้งสองข้าง เราก็จะได้ความขัดสนนัก ครั้นว่าขาดคำลง พอได้ยินเสียงประทัดแลทหารโห่ร้องอื้ออึงขึ้น แล้วทั้งคบเพลิงลงมาจากเนินเขาเปนอันมาก เพลิงนั้นก็ติดชะนวนแลดินประสิวไหม้เชื้อแลทับขึ้น ทหารทั้งปวงตายด้วยเพลิงเปนอันมาก สุมาอี้เห็นดังนั้นก็สิ้นสติ ตกลงจากม้าเข้ากอดบุตร์ทั้งสองไว้ก็ร้องไห้รํ่าว่า ครั้งนี้ชีวิตเราพ่อลูกจะตายในที่นี้เปนมั่นคง แล้วเผ่นขึ้นม้าตกม้าลงถึงสามครั้งสี่ครั้ง จะหนีก็มิได้ก็ยิ่งร้องไห้เปนอันมาก พอเกิดลมพายุใหญ่พัดมาฟ้าผ่าลงเสียงดังแผ่นดินจะถล่มไป ฝนตกลงมาเปนห่าใหญ่เพลิงนั้นดับไปสิ้น น้ำในหุบเขาท่วมขึ้นประมาณศอกหนึ่ง สุมาอี้จึงร้องว่าบุญของเรามีอยู่เปนอันมาก เทพดาจึงบันดาลให้ฝนตกลงมาช่วยเรา แล้วพาบุตรทั้งสองออกมาถึงปากทาง พอพบเตียวฮองงักหลิมซึ่งเปนกองหลังคุมทหารตามมาทัน
ฝ่ายม้าต้ายเห็นดังนั้นก็คิดว่า ครั้นจะรบพุ่งบัดนี้ทหารของตัวก็น้อย จึงพาทหารเลิกไป สุมาอี้กับบุตร์ทั้งสองก็รีบกลับมาถึงค่าย เห็นทหารขงเบ้งเข้าอยู่ในค่ายเปนอันมากก็พากันถอยไป เหล่าทหารขงเบ้งก็ชวนกันออกติดตามรบพุ่งสุมาอี้ไปทางประมาณร้อยเส้น ขณะนั้นสุมาอี้พบโกฉุยซุนเลเข้า จึงพากันรบพุ่งต้านทานทหารขงเบ้งไว้เปนสามารถ ทหารขงเบ้งก็ถอยกลับมารักษาค่ายสุมาอี้ไว้ แลสุมาอี้ก็พาทหารทั้งปวงไปตั้งค่ายใหม่อยู่ ทางไกลค่ายเก่าประมาณสองร้อยเส้น
ฝ่ายทหารกองหน้าสุมาอี้ซึ่งไปตีค่ายณเขากิสานนั้น ครั้นรู้ว่าสุมาอี้เสียค่ายก็พากันจะเลิกทัพกลับ พอทหารขงเบ้งตีกระหนาบเข้ามาทั้งสี่ด้านไล่ฆ่าฟันทหารสุมาอี้ตายสิบส่วน เหลืออยู่แต่ส่วนหนึ่งสองส่วนหนีไปหาสุมาอี้ณะค่ายใหม่
ฝ่ายขงเบ้งอยู่บนเนินเขา ขณะเมื่อเห็นอุยเอี๋ยนล่อสุมาอี้เข้ามาในหุบเขาเฮาโลก๊กนั้น ก็คิดว่าครั้งนี้สุมาอี้จะตายอยู่ในเพลิงเปนมั่นคงแล้ว ครั้นฝนตกลงมาสุมาอี้รอดออกไปจากหุบเขา ขงเบ้งจึงทอดใจใหญ่แล้วว่า ธรรมดาคนทั้งปวงจะทำการสิ่งใดก็ย่อมสำเร็จด้วยความคิด แม้การไม่ตลอดก็เพราะผู้นั้นมีกรรมอยู่ ขงเบ้งก็พาทหารทั้งปวงกลับลงมาค่ายใหญ่
ฝ่ายสุมาอี้ให้ประกาศแก่ทหารใหญ่น้อยว่า แม้เห็นทหารขงเบ้งยกมาก็อย่าให้ออกรบพุ่ง จงรักษาค่ายไว้ให้มั่นคง ถ้าผู้ใดมิฟังออกสู้รบเราก็จะให้ตัดสีสะเสีย ครั้นอยู่มาวันหนึ่งโกฉุยจึงบอกแก่สุมาอี้ว่า บัดนี้ขงเบ้งให้ตั้งค่ายรายทางเข้ามาถึงสองค่าย แล้วให้ทหารมาร้องท้าทายทุกเวลา สุมาอี้ก็ว่าให้รักษาค่ายไว้จงมั่นคงเถิดอย่าออกรบพุ่งเลย
ฝ่ายขงเบ้งมิได้เห็นสุมาอี้ออกรบเปนหลายวัน จึงให้เอาผ้าซับในกางเกงหญิงนั้นมาใส่หีบลงกับหนังสือซึ่งแต่งฉบับหนึ่ง ให้ทหารแบกเอาไปให้สุมาอี้ณค่าย สุมาอี้เปิดหีบขึ้นเห็นผ้ากับหนังสือ จึงเอาหนังสือมาฉีกออกอ่านดูเปนใจความว่า สุมาอี้เปนขุนนางผู้ใหญ่ในเมืองลกเอี๋ยง ยกกองทัพออกมาจะทำสงครามด้วยเรา เหตุใดจึงนิ่งอยู่แต่ในค่ายช้านาน มิได้ออกรบพุ่งให้รู้จักฝีมือแลความคิดกันไว้ อันธรรมดาเปนชาติทหารแล้วมิได้ออกมาจากค่ายฉนี้ ก็เหมือนหนึ่งผ้าซับในกางเกงของหญิงซึ่งเราให้ไปนั้น แลเราทำการมาให้ทั้งนี้ หวังจะให้สุมาอี้อัปยศแก่ทหารทั้งปวง จะได้มีมานะออกรบพุ่งด้วยเรา
สุมาอี้แจ้งในหนังสือดังนั้นก็โกรธอยู่แต่ในใจ แต่ทำเปนหัวเราะแล้วสรรเสริญขงเบ้งว่ามีสติปัญญา จึงให้เลี้ยงดูผู้ถือหนังสือแล้ว จัดเสื้อผ้าให้เปนบำเหน็จตามสมควร สุมาอี้จึงถามผู้ถือหนังสือว่า ทุกวันนี้ขงเบ้งยกมาทำการศึก ยังกินนอนปรกติอยู่หรือ ประการหนึ่งให้กำชับตรวจตราทแกล้วทหารพร้อมมูนอยู่หรือประการใด ผู้ถือหนังสือจึงบอกว่า แต่มหาอุปราชยกกองทัพมานี้ จะกินอาหารแลสิ่งของก็น้อย นอกนั้นมิได้ปรกติด้วยกำชับตรวจตราทแกล้วทหารให้รักษาค่ายเปนการใหญ่อยู่ สุมาอี้จึงว่า ซึ่งขงเบ้งคิดการศึกดังนี้ก็มีความทุกข์ใหญ่หลวง เห็นอายุขงเบ้งจะสั้นเสียแล้ว เราคิดวิตกอยู่ ถ้าหาขงเบ้งไม่ อันจะทำการสงครามด้วยผู้ใดเห็นจะไม่สู้สนุก
ผู้ถือหนังสือได้ฟังดังนั้นก็ลากลับมาณค่าย จึงบอกขงเบ้งว่า สุมาอี้อ่านหนังสือแล้วหัวเราะ มิได้เห็นขึ้งโกรธประการใด แล้วเล่าเนื้อความตามสุมาอี้ว่านั้นให้ขงเบ้งฟังทุกประการ ขงเบ้งได้ฟังดังนั้นจึงว่า สุมาอี้น้มีสติปัญญาล่วงรู้สุขแลทุกข์เรา เอียวหูจึงว่าแก่ขงเบ้งว่า ท่านคิดการทั้งปวงเห็นจะเหนื่อย เอาเหงื่อต่างน้ำอดกินอดนอนจนซูบผอมถึงเพียงนี้ ข้าพเจ้าเห็นจะต้องคำสุมาอี้ว่า
ขงเบ้งได้ฟังดังนั้นก็ร้องไห้แล้วจึงตอบว่า ทุกวันนี้ใช่เราไม่รู้หรือ ซึ่งเราทำการทั้งปวงนี้เพราะคิดถึงคุณพระเจ้าเล่าปี่ ครั้นจะละเลยก็หาผู้ใดที่จะไว้ใจมิได้ เราจึงอุตส่าห์มาทำการศึกหวังจะปราบปรามศัตรูแผ่นดิน จะได้บำรุงพระเจ้าเล่าเสี้ยนให้อยู่เย็นเปนสุข ทหารทั้งปวงได้ฟังดังนั้นก็กลั้นน้ำตาไม่ได้ ร้องไห้รักขงเบ้งสิ้นทุกคน ขณะนั้นหน้าขงเบ้งก็เสร้าสลดไม่สบาย ให้ป่วยในอกอยู่ดังหนามยอก มิได้คิดออกไปรบพุ่งกับสุมาอี้เปนหลายวัน
ฝ่ายนายทหารใหญ่น้อยในกองทัพสุมาอี้รู้ว่าขงเบ้งให้หนังสือมาเปนข้อหยาบช้าดังนั้น จึงว่าแก่สุมาอี้ว่า ท่านเปนขุนนางผู้ใหญ่ในเมืองหลวง เหตุไฉนมานิ่งอยู่ให้ทหารเมืองเสฉวนซึ่งเปนเมืองน้อยมาดูหมิ่นว่ากล่าวดังนี้ไม่ควร ข้าพเจ้าจะขออาสาออกไปรบพุ่งเอาชัยชนะแก่ขงเบ้งให้จงได้ สุมาอี้จึงตอบว่า ซึ่งเรานิ่งอยู่นี้ใช่จะกลัวขงเบ้งหามิได้ ด้วยมีรับสั่งพระเจ้าโจยอยห้ามไว้เราจึงไม่ออกรบพุ่ง แม้ท่านทั้งปวงจะตั้งใจอาสาทำการสงครามก็ให้งดอยู่ เราจะบอกไปให้กราบทูลพระเจ้าโจยอยก่อน แม้โปรดประการใดจึงจะทำตาม แล้วสุมาอี้แต่งหนังสือให้ม้าใช้ถือไปแจ้งข้อราชการแก่พระเจ้าโจยอยณเมืองหับป๋า
พระเจ้าโจยอยรับหนังสือมาอ่านดูเปนใจความว่า ข้าพเจ้าสุมาอี้ได้ทำการรบพุ่งกับขงเบ้งตามเนื้อความแต่หลัง ข้าพเจ้าก็ตั้งมั่นอยู่ตามรับสั่ง บัดนี้ขงเบ้งให้หนังสือมาเยาะเย้ยเปนข้อหยาบช้า ข้าพเจ้าแลทหารในเมืองหลวงได้ความอัปยศชาวเมืองเสฉวน จึงปรึกษากันจะขอออกรบพุ่งกับขงเบ้ง ถ้าโปรดประการใดจะได้ทำตาม พระเจ้าโจยอยแจ้งดังนั้นจึงปรึกษาขุนนางทั้งปวงตามในหนังสือสุมาอี้ ชินขุนขุนนางจึงทูลว่า อันสุมาอี้แลทหารในกองทัพนั้นได้ความอัปยศ เพราะขงเบ้งให้หนังสือเยาะเย้ย อันสุมาอี้มิได้ออกรบพุ่งก็เพราะเกรงรับสั่งให้ห้าม แต่นายทหารทั้งปวงนั้นโกรธแค้นจะใคร่ออกไปรบกับขงเบ้ง ซึ่งสุมาอี้ให้ถือหนังสือมาทูลข้อราชการนี้ หวังจะให้มีรับสั่งไปประกาศแก่นายทัพนายกองอย่าให้ออกรบ พระเจ้าโจยอยเห็นชอบด้วย จึงให้ชินขุนขุนนางถือรับสั่งไปให้สุมาอี้ว่าอย่าให้ออกรบพุ่งเลย ให้รักษาค่ายไว้ให้มั่นคง สุมาอี้แจ้งดังนั้นก็เอาหนังสือรับสั่งไปประกาศแก่นายทัพนายกอง ทหารทั้งปวงก็รักษาค่ายอยู่
ฝ่ายขงเบ้งรู้กิตติศัพท์ว่าโจยอยให้หนังสือมาถึงสุมาอี้ดังนั้น ก็ว่าแก่นายทหารทั้งปวงว่า สุมาอี้คิดย่อท้อจึงมิได้ยกออกมารบพุ่งกับเรา เกียงอุยจึงถามว่า เนื้อความทั้งนี้เหตุใดท่านจึงแจ้ง ขงเบ้งจึงบอกว่า เราเห็นว่าสุมาอี้มิได้ออกรบเปนช้านานเพราะเกรงเราอยู่ แต่กลัวทหารทั้งปวงจะเสียน้ำใจจึงบอกไปถึงโจยอยว่าจะขอยกกองทัพออกรบ โจยอยจึงให้มีหนังสือมาห้ามมิให้ออกรบพุ่ง หวังจะเอาใจทแกล้วทหารไว้
พอบิฮุยมาแต่เมืองเสฉวน บอกแก่ขงเบ้งตามเนื้อความซึ่งโจยอยยกเปนสามทางไปตีเมืองกังตั๋งนั้นให้ขงเบ้งฟังทุกประการ แลว่าบัดนี้กองทัพเมืองกังตั๋งเสียทีแก่โจยอยก็เลิกกลับเข้าเมืองกังตั๋ง ขงเบ้งได้ฟังดังนั้นก็ตกใจ ร้องหวีดขึ้นด้วยเสียงอันดังก็ทอดใจใหญ่ พอลมประทะขึ้นมาก็ล้มสลบลงกับที่ ขุนนางแลทหารทั้งปวงก็ตกใจช่วยกันแก้ฟื้นขึ้น ขงเบ้งจึงว่าโรคเก่าเรากำเริบขึ้นแล้ว เห็นชีวิตเราจะไม่ยืนสืบไป
ครั้นเวลาคํ่าขงเบ้งอุตส่าห์เดิรออกไปดูอากาศ เห็นดาวสำหรับตัวนั้นเสร้าหมองกว่าแต่ก่อนก็ยิ่งตกใจเปนอันมาก จึงพาเกียงอุยเข้าไปที่ข้างในแล้วว่า ชีวิตเรานี้เห็นจะตายในวันพรุ่งนี้แล้ว เกียงอุยได้ฟังดังนั้นก็ตกใจจึงถามว่า เหตุใดมหาอุปราชจึงว่าฉนี้ ขงเบ้งจึงบอกว่า เราพิเคราะห์ดูอากาศเห็นดาวสำหรับตัวเรานี้วิปริต จึงรู้ว่าจะสิ้นอายุแล้ว
เกียงอุยจึงว่า ถ้ากระนั้นท่านจงแต่งการบูชาเทพดาเสดาะเคราะห์เสีย เห็นพอจะสืบอายุไปได้บ้าง ขงเบ้งจึงตอบว่า อันการนี้เราก็แจ้งอยู่ แต่เปนโบราณกรรมถึงอายุของเราแล้ว จำจะแต่งบูชาขอกำลังเทพดาให้ช่วยตามบุญ แล้วสั่งเกียงอุยว่าท่านจงจัดทหารสี่สิบเก้าคน ให้ห่มเสื้อขาวใส่หมวกขาวถือธงขาวล้อมวงเราอยู่ อย่าให้ผู้ใดเข้าออกรู้เห็นเปนอันขาด เราจะนิ่งทำการอยู่ในม่านแต่เวลากลางคืนให้ครบเจ็ดวัน แม้เห็นโคมสำหรับตัวเราสุกใสสว่างอยู่ เราก็จะมีอายุสืบไปได้อีกสองปี ถ้าเพลิงในโคมนั้นดับ เราก็จะถึงแก่ความตายเปนมั่นคง เกียงอุยก็ออกมาจัดแจงทำการตามขงเบ้งสั่ง
ครั้นเวลาค่ำขงเบ้งจึงจุดโคมไว้นอกม่านสี่สิบเก้าใบ ในม่านนั้นจุดโคมล้อมตัวอยู่เจ็ดใบ แลโคมใหญ่เสี่ยงทายนั้นจุดไว้กลาง จึงตั้งเข้าตอกดอกไม้จุดธูปเทียนขึ้นคำนับบูชาตามตำรา แล้วอาราธนาเทพดาว่า ตัวข้าพเจ้าชื่อจูกัดเหลียงคือขงเบ้ง เอากำเนิดมาในหว่างแผ่นดินจลาจล พระเจ้าเล่าปี่มีความอุตส่าห์ไปหาข้าพเจ้าถึงสามครั้งก็ได้มาช่วยทำการทำนุบำรุงแผ่นดิน พระเจ้าเล่าปี่นั้นมีพระคุณชุบเลี้ยงข้าพเจ้าถึงขนาด เมื่อพระองค์จะสวรรคตก็ได้สั่งการทั้งปวงไว้แก่ข้าพเจ้า แลข้าพเจ้าก็ได้คิดอ่านทำการสงครามหวังจะกำจัดศัตรูแผ่นดิน แลการทั้งนี้ก็ไม่สำเร็จ บัดนี้เห็นดาวสำหรับตัวข้าพเจ้าเสร้าหมอง จะถึงกำหนดอายุอยู่แล้ว ตัวข้าพเจ้าตั้งใจทำการบำรุงพระมหากษัตริย์ก็ยังไม่สำเร็จ ขอเทพดาทั้งปวงจงให้กำลังแลชีวิตข้าพเจ้าไว้ก่อน จะได้ช่วยป้องกันดับร้อนอาณาประชาราษฎรสืบไป แล้วนั่งอ่านมนตร์ไปจนรุ่ง
ครั้นเวลารุ่งเช้าขงเบ้งก็ออกว่าราชการ ตรวจตรากำชับทแกล้วทหารให้รักษาค่าย พอขงเบ้งอาเจียนโลหิตออกมาเปนหลายครั้ง ขุนนางแลนายทหารทั้งปวงช่วยกันแก้ไข ครั้นเวลาคํ่าขงเบ้งก็เข้าทำการไปตามตำรา กลางวันอุตส่าห์ออกว่าราชการมิได้ขาด แลทำการได้ถึงหกคืน
ฝ่ายสุมาอี้มิได้เห็นทหารขงเบ้งออกมารบพุ่งเปนหลายวันก็มีความสงสัยอยู่ ครั้นเวลากลางคืนวันนั้นสุมาอี้ออกมาดูอากาศเห็นวิปริตก็ดีใจ จึงบอกแก่แฮหัวป๋าว่า เห็นดาวมหาอุปราชเมืองเสฉวนนั้นเสร้าหมอง เห็นอายุขงเบ้งจะถึงกำหนดอยู่แล้ว ท่านจงคุมทหารพันหนึ่งไปณค่ายขงเบ้ง แม้เห็นทหารในค่ายนั้นสงบอยู่ ขงเบ้งจะป่วยลงเปนมั่นคง ท่านจึงร้องท้าทายให้ทหารขงเบ้งยกออกมารบ แม้เรารู้ประจักษ์ว่าขงเบ้งเปนประการใดจะได้คิดการต่อไป แฮหัวป๋าก็คุมทหารไปลอบดูตามสุมาอี้สั่ง
ฝ่ายขงเบ้งทำการคำรบหกคืนนั้น เห็นเพลิงในโคมใหญ่ซึ่งจุดไว้สำหรับเสี่ยงทายอายุนั้นรุ่งเรืองสว่างอยู่ก็ค่อยมีความยินดี คิดว่าจะสืบอายุไปได้ ในขณะนั้นเกียงอุยตรวจตราทหารซึ่งล้อมวงทั้งสี่สิบเก้าคนให้คอยดูผู้คนอย่าให้เข้าออกได้ แล้วเกียงอุยเข้าไปแหวกม่านดู เห็นขงเบ้งสยายผมถือกระบี่นั่งอ่านมนตร์อยู่ พอได้ยินเสียงสุมาอี้มาร้องท้าทายถึงหน้าค่ายเปนข้อหยาบช้า เกียงอุยจึงออกมาจากที่ข้างในสั่งทหารให้ออกไปสืบดู
ฝ่ายอุยเอี๋ยนได้ยินทหารสุมาอี้ร้องท้าทายดังนั้นก็โกรธ มิได้รู้ว่าขงเบ้งทำการอยู่ข้างใน จึงทะลวงเข้าไปหวังจะบอกขงเบ้ง พอสะคุดโคมสำหรับเสี่ยงทายอายุขงเบ้งนั้นดับไป ขงเบ้งเห็นดังนั้นก็ตกใจทิ้งกระบี่เสียร้องขึ้นด้วยเสียงอันดังว่า ความตายนี้เปนบุราณกรรม ถึงมาทว่าจะคิดอ่านแก้ไขประการใดก็ไม่พ้น ตัวเราครั้งนี้จะถึงความตายเปนมั่นคง
เกียงอุยกลับเข้ามาเห็นดังนั้นก็โกรธ ชักกระบี่ออกจะฆ่าอุยเอี๋ยนเสีย ขงเบ้งยุดมือไว้แล้วห้ามว่า ซึ่งท่านจะฆ่าอุยเอี๋ยนเสียนั้นไม่ควร อันเหตุทั้งนี้เพราะกรรมของเราจะถึงที่ตาย แล้วขงเบ้งอาเจียนโลหิตออกจนสลบลงกับที่ เกียงอุยอุยเอี๋ยนก็ช่วยกันแก้ไขฟื้นขึ้น ขงเบ้งเห็นดังนั้นจึงว่าแก่อุยเอี๋ยนว่า สุมาอี้หมายใจว่าเราป่วยอยู่จึงให้ทหารมาเย้าดูหวังจะให้รู้ประจักษ์ ท่านจงคุมทหารออกไปรบกับทหารสุมาอี้ อุยเอี๋ยนก็ขับม้าพาทหารออกไปถึงหน้าค่าย
แฮหัวป๋าเห็นอุยเอี๋ยนขับม้าออกมา ก็พาทหารถอยกลับมาณค่าย อุยเอี๋ยนขับม้าตามไปทางประมาณสองร้อยเส้น ครั้นไม่ทันแล้วก็กลับมาบอกแก่ขงเบ้งให้แจ้ง ขงเบ้งจึงให้อุยเอี๋ยนไปรักษาหน้าที่อยู่ดังเก่า แล้วขงเบ้งก็พาเกียงอุยเข้ามาที่ข้างในแล้วว่า ตัวเราตั้งใจจะบำรุงพระมหากษัตริย์ก็ไม่สมความคิด เพราะชีวิตเราจะตายอยู่แล้ว แต่เรามีวิชาแลความรู้แลตำราซึ่งได้เรียนมา คิดเปนอักษรสิบหมื่นสี่พันร้อยสิบสองตัว คิดเปนความยี่สิบสี่ข้อ การพิชัยสงครามแลตำราดูฤกษ์บนฤกษ์ตํ่าอยู่ในนั้นสิ้น เราพิเคราะห์ดูไม่เห็นผู้ใดซึ่งจะมีความอุตสาหเรียนตำราทั้งนี้ได้ เห็นแต่ท่านผู้เดียวมีสติปัญญาสัตย์ซื่อ ทั้งประกอบด้วยความเพียรเปนอันมาก ควรจะรักษาตำราแลเรียนให้ชำนาญไว้ได้ เกียงอุยได้ฟังดังนั้นก็รับตำราทั้งนั้นไว้แล้วก็ร้องไห้
ขงเบ้งจึงเอาตำราฉบับหนึ่งมาชี้แจงให้เกียงอุยดู แล้วว่าตำราหน้าไม้นี้ของเราคิดเองแต่ยังมิได้ทำ ท่านจงเอาไว้แล้วคิดอ่านทำเถิด ยิงได้ทีละสิบลูก เกียงอุยคำนับแล้วก็รับไว้ ขงเบ้งจึงว่าท่านจงบำรุงแผ่นดินตามตำรานี้เถิด อันเมืองเสฉวนนั้นมิได้มีข้าศึกล่วงเข้าไปทำอันตรายได้ ด้วยด่านทางนั้นเปนซอกห้วยเนินเขากันดารนัก ท่านจงระวังแต่ตำบลอิมเป๋งนั้น เห็นจะมีข้าศึกล่วงเข้าไปทำอันตรายได้ทางเดียว แล้วเรียกม้าต้ายเข้าไปกระซิบสั่งว่า ถ้าเราตายแล้วอุยเอี๋ยนจะเปนขบถต่อพระเจ้าเล่าเสี้ยน ท่านจงไปอยู่กับอุยเอี๋ยนณค่าย แล้วคิดอ่านกำจัดเสียให้จงได้ ม้าต้ายรับคำแล้วก็ลาออกมาอยู่กับอุยเอี๋ยน
ขงเบ้งจึงให้หาตัวเอียวหงีเข้ามา แล้วว่าตัวเราจะถึงแก่ความตายแล้ว อันอุยเอี๋ยนนั้นจะเปนขบถต่อพระเจ้าเล่าเสี้ยน ท่านจงเอาหนังสือนี้ไว้ ถ้าขัดสนเมื่อใดจึงให้ฉีกผนึกออกดูแล้วจึงให้ทำการ แต่ผู้ซึ่งจะฆ่าอุยเอี๋ยนนั้นมีตัวอยู่แล้ว เอียวหงีร้องไห้แล้วรับหนังสือลาออกมา ขงเบ้งสั่งการสำเร็จแล้วก็สลบไปเปนช้านาน ครั้นเวลาพลบคํ่าขงเบ้งฟื้นขึ้นจึงแต่งหนังสือบอกอาการป่วยหนัก ให้ม้าใช้ถือรีบขึ้นไปทูลพระเจ้าเล่าเสี้ยน
พระเจ้าเล่าเสี้ยนแจ้งดังนั้นก็ตกใจ จึงให้ลิฮกรีบไปเยี่ยม แม้ขงเบ้งจะสั่งความประการใดท่านจงจำเอามาบอกแก่เรา ลิฮกก็ลาไปถึงค่ายเขากิสาน แล้วเข้าไปบอกขงเบ้งว่า พระเจ้าเล่าเสี้ยนแจ้งว่าท่านป่วยหนักก็ไม่สบายจึงใช้ข้าพเจ้ามาเยี่ยม ขงเบ้งจึงว่าตัวเรานี้คิดจะอยู่ทำราชการ บัดนี้หาบุญไม่อายุจะถึงแก่ความตายในวันนี้พรุ่งนี้แล้ว ตัวท่านอยู่ภายหลังจงตั้งใจสุจริตต่อพระเจ้าเล่าเสี้ยนให้เหมือนเรา ซึ่งจะใช้ผู้คนทำการสิ่งใด ๆ จงประมาณการหนักแลเบา กับสติปัญญาผู้นั้นให้ควรแก่การจึงใช้ อันการข้างฝ่ายทหารแลตำราพิชัยสงครามนั้นเราก็สั่งเกียงอุยไว้เสร็จแล้ว ท่านจงกลับไปทูลพระเจ้าเล่าเสี้ยนก่อนเถิด ว่าเราเปนคนบุญน้อย จะขอกราบถวายบังคมลาในวันพรุ่งนี้แล้ว เราจะแต่งหนังสือขึ้นไปถวายต่อภายหลัง ลิฮกก็ลาขึ้นม้ารีบกลับไป
ขงเบ้งจึงให้ทหารพยุงขึ้นเกวียนออกไปเที่ยวตรวจตราหน้าค่าย ขณะนั้นเปนเทศกาลหนาว ขงเบ้งสะท้านขึ้นมาก็กลับเกวียนคืนเข้าค่าย ถอนใจใหญ่แล้วว่า ตัวเรานี้มีความสัตย์ซื่อต่อแผ่นดินจะมาถึงแก่ความตาย เทพดาไม่ช่วยเราแล้วหรือ แล้วให้หาเตียวหงีเข้ามาสั่งว่า ตัวเราจะหาบุญไม่ ท่านจะเปนผู้ใหญ่อยู่ในกองทัพ จงเลี้ยงดูทหารทั้งปวงอย่าให้เสียใจ อันอองเป๋งม้าต้ายเลียวฮัวเตียวเอ๊กเตียวหงีห้าคนนี้มีใจสัตย์ซื่อ ท่านจงทำนุบำรุงให้เหมือนตัวเรา อนึ่ง เมื่อท่านจะเลิกกองทัพกลับไปนั้นอย่าวู่วาม ให้ถอยไปโดยปรกติ ถึงมาทว่าข้าศึกรู้จะติดตามไป ก็ช่วยกันรบพุ่งป้องกันอย่าให้มีอันตรายแก่ทหารใหญ่น้อยได้ อันเกียงอุยนั้นมีสติปัญญาแลฝีมืออยู่ เราก็ได้สั่งการทั้งปวงไว้เสร็จแล้ว แม้ท่านจะทำการสิ่งใดก็ให้ปรึกษากันกับเกียงอุย เอียวหงีรับคำแล้วก็ร้องไห้
ขงเบ้งจึงอุตส่าห์เขียนหนังสือซึ่งจะถวายพระเจ้าเล่าเสี้ยนเปนใจความว่า ข้าพเจ้าขงเบ้งขอกราบถวายบังคมมาให้ทราบ ด้วยข้าพเจ้าแจ้งอยู่ว่าบุราณกรรมมาถึงแล้ว แลตัวข้าพเจ้านี้ก็อุตสาหตั้งใจทำราชการตามสติปัญญา พระเจ้าเล่าปี่ชุบเลี้ยงให้เปนใหญ่ถึงเพียงนี้ แต่ข้าพเจ้ามีความวิตกอยู่ ว่าศัตรูฝ่ายเหนือฝ่ายใต้ยังไม่ราบคาบ ควรหรือจะมาด่วนถึงแก่ความตาย ก็คิดแค้นอยู่ทุกเวลา แม้ข้าพเจ้าตายแล้ว พระองค์จงรักษาความสัตย์ บำรุงทหารอาณาประชาราษฎรให้อยู่เย็นเปนสุขตามประเพณี อย่าให้เชื่อฟังคำคนอันเปนพาล บ้านเมืองจึงจะปรกติสืบไป อันในที่อยู่ข้าพเจ้านั้นมีต้นหม่อนสำหรับเลี้ยงไหมอยู่ถึงแปดร้อยต้น นาห้าสิบไร่ แลที่นากับต้นหม่อนนี้ก็พอเลี้ยงบุตรภรรยาข้าพเจ้าอยู่แล้ว อันทรัพย์สิ่งของข้าพเจ้าซึ่งอยู่ในเรือนนั้นขอให้เอาเข้าไปไว้ในห้องพระคลังจะได้แจกทหาร เขียนแล้วเข้าผนึกมอบไว้แก่คนสนิธ
ขงเบ้งจึงสั่งเอียวหงีว่า เมื่อเราตายแล้วเมื่อใด อย่าให้ทหารทุกข์ร้อนนุ่งขาวห่มขาวเลย จงทำกิริยาให้ปรกติเหมือนเรายังอยู่ อย่าให้กิตติศัพท์ที่ตายนั้นรู้ไปถึงข้าศึก ท่านจงให้ต่อโลงใส่ศพเรานั่งไว้ ให้เอาเข้าสารใส่ปากไว้เจ็ดเมล็ด เอาโคมจุดเพลิงรองไว้ใต้ที่นั่งเรา หวังจะรักษาดาวสำหรับอายุเรามิให้หายไป แม้เพลิงโคมนั้นดับลงเมื่อใด ดาวสำหรับอายุเราก็จะสูญไปเมื่อนั้น ถ้าสุมาอี้ไม่เห็นดาวนั้นแล้ว ก็จะรู้ว่าเราถึงแก่ความตาย จะยกกองทัพมาทำอันตรายแก่ทหารทั้งปวง แม้สุมาอี้เห็นดาวนั้นยังอยู่ ก็จะไม่อาจยกมาทำยํ่ายี ท่านจงเลิกกองทัพกลับไป ถ้าสุมาอี้จะคุมทหารไปติดตาม ท่านจงจัดทหารทั้งดารับเปนหน้ากระดานไว้ แล้วเอาหุ่นรูปเราใส่เกวียนชักออกมากลางทหาร สุมาอี้เห็นก็จะตกใจถอยไป เอียวหงีก็รับคำไว้ทุกประการ
ครั้นเวลาคํ่าขงเบ้งจึงให้ทหารพยุงออกไปที่ข้างหน้า ขึ้ให้ทหารทั้งปวงดูดาวแล้วว่า ดาวดวงโน้นซึ่งอยู่ข้างทิศเหนือเฉียงตวันตกนั้นเปนดาวสำหรับอายุเรา ทหารทั้งปวงดูไปเห็นดาวสำหรับขงเบ้งนั้นรุบหรู้อยู่เปนทีประหนึ่งจะตกลงมาจากอากาศ ขงเบ้งจึงให้ทหารพยุงเข้าไปที่ข้างใน ขณะนั้นขงเบ้งไม่มีสมประดีเจรจาก็ไม่ออก ขุนนางแลนายทหารทั้งปวงเห็นดังนั้นก็ตกใจ พอลิฮกมาแต่เมืองเสฉวนเข้าไปเห็นขงเบ้งเจรจาไม่ออกก็ตกใจ ร้องไห้รํ่าว่าตัวข้าพเจ้ามาไม่ทัน เห็นจะไม่ได้ราชการไปทูลพระเจ้าเล่าเสี้ยนแล้ว พอขงเบ้งฟื้นขึ้นกลับได้สมประดีมาลืมตาขึ้นเห็นลิฮก ขงเบ้งจึงว่า เรารู้อยู่ว่าท่านกลับไปแล้วพระเจ้าเล่าเสี้ยนจะใช้กลับมา
ลิฮกจึงบอกว่า เนื้อความทั้งปวงซึ่งท่านสั่งนั้นข้าพเจ้าก็ไปทูลแล้ว บัดนี้ทรงพระวิตกอยู่ข้อหนึ่งว่า ท่านจะถึงแก่ความตายแล้ว จะให้ผู้ใดเปนมหาอุปราชแทนท่าน ขงเบ้งจึงตอบว่า แม้เราตายแล้วจงให้เจียวอ้วนเปนมหาอุปราชแทนเรา ลิฮกจึงว่า ถ้าเจียวอ้วนหาบุญไม่ ท่านจะให้ผู้ใดเปนมหาอุปราชต่อไปเล่า ขงเบ้งจึงว่าให้เอาบิฮุยตั้งขึ้นแทนเจียวอ้วนเถิด ลิฮกจึงถามว่า ถ้าบิฮุยตายแล้วท่านเห็นผู้ใดจะเปนแทนที่เล่า พอขงเบ้งสิ้นใจในเดือนสิบแรมแปดคํ่า เมื่อขงเบ้งตายนั้นอายุได้ห้าสิบสี่ปี พระเจ้าเล่าเสี้ยนเสวยราชย์ได้สิบสองปี (พ.ศ. ๗๗๗)
ขณะนั้นในกองทัพขงเบ้งให้เย็นเยียบไปทั้งค่าย พยับลมมัวไปทั่วอากาศ ทหารทั้งปวงรู้ก็ตกใจต่างคนต่างร้องไห้ แล้วห้ามกันสงบอยู่มิให้เลื่องลืออื้ออึง เกียงอุยเอียวหงีก็จัดแจงการศพแล้วทำตามขงเบ้งสั่งไว้ทุกประการ จึงตรวจตราทหารทั้งปวงจะเลิกกองทัพกลับไป ให้กองหลังเปนกองหน้า
ฝ่ายสุมาอี้เมื่อเวลากลางคืนวันขงเบ้งตายนั้น ออกมาดูเห็นดาวสำหรับมหาอุปราชเมืองเสฉวนแดงดังแสงโลหิต ตกลงมากลางค่ายขงเบ้งถึงสามครั้งแล้วกลับขึ้นไปอยู่ที่เก่า แต่รัศมีหรุบหรู้มิได้ปรกติ สุมาอี้คิดว่าขงเบ้งตายแล้วก็มีใจยินดี จะยกกองทัพไปโจมตีค่ายขงเบ้ง จึงคิดถอยหลังว่าเหตุนี้เชื่อเอายังมิได้ก่อน เกลือกขงเบ้งเห็นว่าเรามิได้ยกออกรบพุ่งเปนหลายวัน แกล้งทำกลอุบายเอาทหารออกซุ่มไว้นอกค่าย แล้วให้จุดดอกไม้เพลิงทิ้งลงมาแต่ยอดเขากิสาน หวังว่าจะให้เราเห็นว่าขงเบ้งตายแล้ว จะมีใจกำเริบยกกองทัพไปโจมตี ทหารขงเบ้งจะได้ออกสกัดรบเปนทัพกระหนาบ สุมาอี้คิดเห็นดังนั้นก็มิได้ยกไป แล้วให้แฮหัวป๋าคุมทหารประมาณห้าสิบคน ไปสืบดูให้รู้ว่าขงเบ้งตายหรือยัง แฮหัวป๋าก็คุมทหารไปตามสุมาอี้สั่ง
ฝ่ายอุยเอี๋ยนในกลางคืนวันนั้นนอนหลับอยู่ในค่าย ฝันว่าแง่สีสะมีเขาโคงอกขึ้นมาทั้งซ้ายขวา อุยเอี๋ยนตื๋นขึ้นก็คิดสงสัย จึงแก้ฝันให้เตียวติดนายทหารฟัง เตียวติดพิเคราะห์ดูฝันนั้นเห็นร้าย จึงแกล้งทำนายว่าท่านฝันนี้ดีนัก อันมีเขานั้นอุปมาเหมือนแปลงตัวได้ ด้วยมังกรนั้นก็มีเขาแล้วมีฤทธิ์กำลังเปนอันมาก อันในนิมิตร์ท่านนี้จะเหมือนหนึ่งมังกรสำแดงฤทธิ อุยเอี๋ยนได้ฟังดังนั้นก็มีความยินดีจึงว่า แม้สมเหมือนความท่านทำนายไว้ เราก็จะแทนคุณให้ถึงขนาด เตียวติดทำรับคำแล้วก็ออกมาจัดทหารยกไปจากค่าย พอพบบิฮุยเข้า ๆ จึงถามว่า ท่านพึ่งยกมาจากค่ายดอกหรือ เตียวติดจึงบอกว่า พึ่งยกมาแต่ค่าย มาแวะเข้าณค่ายอุยเอี๋ยน ๆ แก้ฝันให้เราฟัง แล้วเตียวติดก็เล่าความฝันอุยเอี๋ยนแลแกล้งทำนายนั้นให้บิฮุยฟังทุกประการ บิฮุยถามว่าเหตุใดท่านจึงรู้ว่าฝันนั้นร้าย เตียวติดจึงบอกว่า เราเห็นร้ายเพราะว่าอักษรเขานั้นประกับกันสองตัวจึงเรียกว่าเขา ถ้าแลแยกออกว่าทีละตัวอ่านเปนมิตร์เขาทำร้าย เราจึงแกล้งทำนายเอามังกรมาเปรียบ หวังจะให้อุยเอี๋ยนมีใจกำเริบ
บิฮุยจึงห้ามว่าท่านอย่าบอกให้ผู้ใดรู้ แล้วบิฮุยก็มาณค่าย เข้าไปหาอุยเอี๋ยนแล้วขับคนใช้เสีย บิฮุยจึงว่าแก่อุยเอี๋ยนว่า เมื่อขงเบ้งตายนั้นได้สั่งไว้ว่าให้เลิกกองทัพกลับไป ให้ท่านคุมทหารอยู่รั้งหลัง บัดนี้นายทหารหมวดนายกองทั้งปวงจะเลิกไปตามลำดับ ท่านผู้เปนกองหลังจะอยู่ให้นายกองทัพทั้งปวงยกไปสิ้นก่อนหรือ
อุยเอี๋ยนจึงถามว่า ขงเบ้งให้ผู้ใดเปนแม่กองทัพเล่า บิฮุยจึงบอกว่า ขงเบ้งสั่งไว้ให้เกียงอุยว่าราชการฝ่ายทหารสำหรับกะเกณฑ์ออกรบพุ่ง ให้เอียวหงีถืออาญาสิทธิ์บังคับนายทหารทั้งปวง อุยเอี๋ยนจึงว่า เอียวหงีเปนแต่ขุนนางผู้น้อย ซึ่งจะให้ถืออาญาสิทธิบังคับนายทหารทั้งปวงนั้นไม่ได้ ชอบแต่ให้คุมศพขงเบ้งกลับไปเมือง ตัวเราจะคุมทหารทำการสงครามเอาความชอบไว้จึงจะควร อันขงเบ้งตายแต่ผู้เดียวซึ่งจะเลิกการศึกเสียกลับไปเมืองนั้นไม่ได้ บิฮุยจึงว่า เดิมขงเบ้งสั่งไว้ว่า ถ้าขงเบ้งตายแล้วให้เลิกทัพกลับไปเมือง ซึ่งท่านจะอยู่ทำการสืบไปนั้นจะมิผิดคำขงเบ้งสั่งไว้หรือ
อุยเอี๋ยนจึงตอบว่า การศึกครั้งนี้หากขงเบ้งไม่ฟังคำเรา แม้เอาความคิดเราอยู่บ้างก็จะทำกลอุบายต่าง ๆ เห็นจะได้เมืองลกเอี๋ยงไว้นานแล้ว แลตัวเราก็เปนขุนนางผู้ใหญ่แล้วก็ได้เปนแม่กองทัพหน้า บัดนี้หาบุญขงเบ้งไม่แล้ว ซึ่งจะให้เราเปนลูกกองป้องกันข้างหลังเอียวหงีนั้นเราไม่ยอม บิฮุยจึงแกล้งว่า ท่านว่านี้ก็ชอบอยู่ เราจะไปบอกเอียวหงีให้เอาตราสำหรับที่แม่ทัพหลวงมาให้ท่านจึงจะควร แล้วก็ลาไปหาเอียวหงีณค่ายใหญ่ แล้วเล่าเนื้อความให้ฟังทุกประการ
เอียวหงีได้ฟังดังนั้นก็หัวเราะแล้วว่า อันอุยเอี๋ยนนั้นมหาอุปราชได้ทำนายไว้ว่า ถ้าหาบุญไม่เมื่อใดอุยเอี๋ยนก็จะคิดกำเริบขึ้นเมื่อนั้น บัดนี้ก็สมเหมือนคำมหาอุปราช แม้อุยเอี๋ยนจะทำเปนประการใดก็ตามแต่ความคิดของมัน จึงให้เกียงอุยคุมทหารเปนกองหลัง หวังจะได้ป้องกันข้าศึก แล้วเชิญศพขงเบ้งขึ้นรถแลรูปหุ่นนั้นใส่เกวียน ให้เลิกทัพเดิรเปนปรกติไปตามขงเบ้งสั่งไว้
ฝ่ายอุยเอี๋ยนคอยบิฮุยมิได้เห็นกลับมาก็คิดแคลงใจ จึงให้ม้าต้ายคุมทหารสิบสี่สิบห้าม้า ไปสืบดูว่ากองทัพผู้ใดยกไปบ้าง ม้าต้ายกลับมาบอกอุยเอี๋ยนว่า กองทัพทั้งปวงยกไปบ้างแล้ว เอียวหงีให้เกียงอุยคุมทหารอยู่เปนกองหลัง อุยเอี๋ยนได้ฟังดังนั้นก็โกรธจึงว่า ซึ่งเอียวหงีให้เกียงอุยเปนกองหลังนั้นมันบังอาจดูหมิ่นเรา แล้วว่าแก่ม้าต้ายว่า ซึ่งเอียวหงีทำทั้งนี้ท่านจะช่วยเราหรือไม่ ม้าต้ายจึงว่า ข้าพเจ้ามีความแค้นเอียวหงีอยู่แต่ก่อนเปนอันมาก ข้าพเจ้าจะขอเข้าด้วยท่าน จะได้ช่วยกันฆ่าเอียวหงีเสียให้ได้ อุยเอี๋ยนได้ฟังดังนั้นก็มีใจยินดีด้วยมิได้รู้กลม้าต้าย จึงจัดทหารพร้อมกันแล้วก็รีบลัดทางไปสกัดอยู่ หวังจะทำร้ายเอียวหงี
ฝ่ายแฮหัวป๋ามาลอบดูเห็นดังนั้นก็รีบมาบอกสุมาอี้ว่า บัดนี้ทหารเมืองเสฉวนเลิกกองทัพกลับไปแล้ว สุมาอี้ได้ฟังดังนั้นก็กระทืบเท้าลงแล้วว่า อันขงเบ้งนั้นเห็นจะตายเปนมั่นคง สุมาอี้ก็จัดแจงทหารแล้วขึ้นม้าพาบุตรทั้งสองรีบไปถึงค่ายขงเบ้งมิได้เห็นผู้ใด จึงคุมทหารเร่งติดตามไปถึงเนินเขาแห่งหนึ่ง สุมาอี้แลไปเห็นทหารขงเบ้งเดิรไปข้างหน้าเปนอันมาก พอได้ยินเสียงประทัดแลทหารโห่ร้องบนเนินเขาทั้งสองข้างทาง อันทหารขงเบ้งซึ่งไปหน้านั้นก็ดากันกลับมา แลสุมาอี้เห็นขงเบ้งถือพัดโบกอยู่ในเกวียน ธงขาวนั้นจารึกอักษรว่าขงเบ้งเปนแม่ทัพ สุมาอี้ตกใจหยุดอยู่ คิดว่าขงเบ้งมิได้ถึงแก่ความตาย ตัวกูนี้ต้องกลอุบายขงเบ้งแล้วจึงให้ถอยทัพจะกลับมา
เกียงอุยขับม้าลงมาจากเนินเขาร้องว่า สุมาอี้ต้องกลมหาอุปราชแล้วจะหนีไปไหนได้เล่า ทหารสุมาอี้ได้ฟังก็ตกใจ ต่างคนต่างทิ้งอาวุธเสีย วิ่งหนีล้มลุกไปเหยียบกันตายเปนอันมาก สุมาอี้ก็ขับม้าฝ่าหนีกลับไป พอได้ยินเสียงแฮหัวป๋าแฮหัวฮุยขับม้ามายุดม้าสุมาอี้ไว้ แล้วว่าหยุดอยู่ก่อน สุมาอี้ได้ฟังดังนั้นก็ตกใจนัก คิดว่าข้าศึกตามมาตัดเอาสีสะไปได้ จึงเอามือคลำดูก็รู้ว่าสีสะติดตัวอยู่ ก็ยิ่งขับม้ารีบหนีไป แฮหัวป๋าแฮหัวฮุยจึงว่าท่านอย่าตกใจเลย ทหารเมืองเสฉวนกลับไปแล้ว สุมาอี้ได้ฟังดังนั้นจึงได้สติก็หยุดอยู่ซ่องสุมทหารได้แล้วพากันกลับมาอยู่ณค่าย
ครั้นอยู่สองวันชาวบ้านนอกจึงเข้าไปบอกแก่สุมาอี้ว่า กองทัพเมืองเสฉวนเมื่อกลับไปนั้น ข้าพเจ้าได้ยินเสียงร้องไห้อื้ออึง อันเกวียนซึ่งปักธงขาวชักออกมานั้นมิใช่ขงเบ้ง เปนรูปหุ่นทำปลอมไว้หวังจะให้ท่านเกรง แลขงเบ้งนั้นตายแล้ว
สุมาอี้ได้ฟังดังนั้นก็มีความยินดี จึงว่าเราคะเนการก็เห็นว่าขงเบ้งตายแล้ว แต่เรายังไม่ประจักษ์ทักแท้ บัดนี้เรารู้แน่แล้วจำจะยกกองทัพไปติดตาม จึงให้จัดแจงทหารพร้อมทุกหมวดทุกกองแล้วก็ยกตามไปถึงตำบลชะงันโผ เห็นไม่ทันกองทัพเมืองเสฉวนแล้วก็พากันกลับมา จึงว่าแก่ทหารทั้งปวงว่า ซึ่งขงเบ้งตายเสียบัดนี้ บันดาเราท่านจะได้นั่งเปนสุขจะได้นอนตาหลับ ครั้นกลับมาถึงค่ายขงเบ้ง จึงดูค่ายใหญ่น้อยซึ่งขงเบ้งตั้งไว้นั้นต้องในตำราพิชัยสงคราม แล้วว่าอันสติปัญญาขงเบ้งนั้นหาผู้ใดจะเปรียบมิได้ จึงให้กำชับด่านทางทุกตำบลให้ตรวจตรารักษาไว้เปนมั่นคง แล้วยกกลับมาเมืองลกเอี๋ยง
ฝ่ายเอียวหงีกับเกียงอุย ครั้นยกมาถึงตำบลเจี๋ยงโต๋เปนปากทางจะเข้าไปเมืองเสฉวนจึงให้หยุดทัพอยู่ แล้วบอกแก่ทหารทั้งปวงว่า ขงเบ้งตายแล้วให้นุ่งขาวห่มขาวตามธรรมเนียม ทหารใหญ่น้อยได้ฟังดังนั้นก็ตกใจต่างคนต่างร้องไห้รักขงเบ้ง ที่เอาสีสะกระทบศิลาแตกบ้างจนสลบไปเปนอันมาก พอได้ยินเสียงทหารโห่ขึ้น แล้วเห็นแสงเพลิงเผาเข้ามาซอกเขา เอียวหงีจึงให้ม้าใช้รีบไปดู ม้าใช้กลับมาบอกว่าอุยเอี๋ยนคุมทหารสกัดอยู่
เอียวหงีได้ฟังดังนั้นก็ตกใจจึงว่า มหาอุปราชยังอยู่นั้นก็ได้ทำนายไว้ว่าอุยเอี๋ยนจะเปนขบถ บัดนี้ก็สมคำมหาอุปราช ซึ่งอุยเอี๋ยนมาตั้งสกัดอยู่ดังนี้ท่านทั้งปวงจะคิดประการใด บิฮุยจึงว่า ซึ่งจะรบพุ่งนั้นจะกลัวอะไรแก่อุยเอี๋ยน แต่บอกไปกราบทูลพระเจ้าเล่าเสี้ยนให้แจ้งก่อน จะได้ป้องกันเมืองเสฉวนไว้ให้มั่นคง เอียวหงีจึงว่า ทางเจ้าสันนั้นลัดไปเมืองเสฉวนได้ แล้วก็แต่งหนังสือให้ม้าใช้ถือไปแจ้งข้อราชการทั้งปวง
ฝ่ายพระเจ้าเล่าเสี้ยนแต่แจ้งว่าขงเบ้งป่วยก็ไม่มีความสบายเลย เมื่อขงเบ้งตายนั้นพระเจ้าเล่าเสี้ยนเข้าที่บันทมทรงพระสุบินว่า เขากิมปีนสานนั้นบันดาลทำลายลง ครั้นเวลารุ่งเช้าเสด็จออกจึงแก้สุบินนิมิตร์ให้ขุนนางทั้งปวงฟัง เจียวจุยจึงทูลว่า เวลาคืนนี้ข้าพเจ้าเห็นดาวสำหรับมหาอุปราชตกลงข้างทิศตวันตกเฉียงเหนือ ข้าพเจ้าเห็นว่าจะมีภัยแก่มหาอุปราช ซึ่งพระองค์ทรงพระสุบินก็เห็นยุติกัน พระเจ้าเล่าเสี้ยนแจ้งดังนั้นก็ยิ่งเสร้าหมองไม่สบายเลย
ครั้นอยู่มาห้าวันลิฮกมาทูลตามขงเบ้งสั่งไว้ทุกประการ บัดนี้ขงเบ้งถึงแก่ความตายแล้ว พระเจ้าเล่าเสี้ยนแจ้งดังนั้นก็ตกใจจึงตรัสว่า ซึ่งขงเบ้งถึงแก่ความตายนั้น ชะรอยเทพดาจะสังหารชีวิตเรา แล้วก็ทรงกรรแสงจนสลบไป ขันทีทั้งปวงเข้าแก้ฟื้นขึ้นแล้วพยุงเข้าไปที่ข้างใน พระเจ้าเล่าเสี้ยนมิได้ออกว่าราชการเปนหลายวัน แลขุนนางอาณาประชาราษฎรในเมืองนั้นร้องไห้รักขงเบ้งทุกตัวคน
ฝ่ายลิเงียมแต่ต้องถอดจากที่นั้นก็เห็นว่าตัวผิด คิดอยู่ว่าจะทำความเพียรให้ขงเบ้งใช้สืบไป ครั้นรู้ว่าขงเบ้งตายแล้วก็ร้องไห้รักเปนอันมาก จึงคิดว่าผู้ซึ่งจะเปนมหาอุปราชนั้น จะมีใจสัตย์ซื่อเหมือนขงเบ้งนั้นหาไม่ ลิเงียมทุกข์ตรอมจนถึงแก่ความตาย
พอม้าใช้ถือหนังสืออุยเอี๋ยนมาให้กราบทูลพระเจ้าเล่าเสี้ยน เปนใจความว่า เอียวหงีเปนขบถชิงเอาศพมหาอุปราชไว้ แลคบกับข้าศึกจะยกมาทำอันตรายเมืองเสฉวน ข้าพเจ้าจึงคุมทหารสกัดอยู่ณปากทางเจียงโต๋
พระเจ้าเล่าเสี้ยนแจ้งดังนั้น จึงตรัสปรึกษาแก่ขุนนางทั้งปวงว่าแม้เอียวหงีจะเปนขบถจริง อันอุยเอี๋ยนก็มีฝีมือพอจะสู้รบเอียวหงีได้ เหตุใดจึงรีบมาว่าสกัดทางเจียงโต๋ไว้ดังนี้ อนึ่งแต่ก่อนนั้นเราได้ยินพระราชบิดาตรัสว่า ขงเบ้งทำนายไว้ว่าอุยเอี๋ยนนั้นลักษณะเปนขบถ จะให้ฆ่าเสียเนือง ๆ อยู่ หากคนทั้งปวงห้ามไว้ว่าอุยเอี๋ยนมีฝีมือ จึงเอาไว้เปนเพื่อนทหารเลว ซึ่งอุยเอี๋ยนกล่าวโทษเอียวหงีมานี้ ครั้นเราจะทำตามเกลือกว่าเอียวหงีดีอยู่ก็จะเสียใจแตกตื่นไป เราจำจะฟังดูให้แน่ก่อน ขุนนางผู้ใหญ่ผู้น้อยเห็นชอบด้วย
พอม้าใช้ถือหนังสือเอียวหงีมา ให้กราบทูลพระเจ้าเล่าเสี้ยนเปนใจความว่า เมื่อมหาอุปราชยังไม่ตายนั้นได้สั่งไว้ว่าให้อุยเอี๋ยนเปนกองหลัง จะเลิกทัพกลับมาเมืองเสฉวน ครั้นมหาอุปราชตายแล้วอุยเอี๋ยนมิได้ทำตาม แล้วคิดเปนขบถคุมทหารรีบมาสกัดอยู่ปากทางเจียงโต๋ หวังจะชิงเอาศพไปให้ข้าศึก พระเจ้าเล่าเสี้ยนแจ้งดังนั้น จึงเอาหนังสือสองฉบับนั้นปรึกษากับขุนนางทั้งปวง ว่าผู้ใดจะเห็นประการใด
เจียวอ้วนจึงทูลว่า อันน้ำใจอุยเอี๋ยนนั้นริษยาหาความสัตย์มิได้ แล้วถือตัวว่าเปนใหญ่ ครั้นเห็นเอียวหงีเปนแม่ทัพก็มีทิฎฐิมานะมิได้อ่อนน้อม จึงคิดเอาใจออกหากบอกกล่าวโทษเอียวหงีมา อันเอียวหงีนั้นเปนคนสัตย์ซื่อ มหาอุปราชได้ใช้สอยมานานแล้วมิได้ติเตียนประการใด ข้าพเจ้าขอประกันตัวเอียวหงีไว้ แม้เอียวหงีเปนขบถก็ให้เอาบุตรภรรยาข้าพเจ้าฆ่าเสียให้สิ้นเถิด
พระเจ้าเล่าเสี้ยนจึงถามว่า ซึ่งอุยเอี๋ยนเปนขบถนี้เราจะคิดกำจัดเสียประการใด เจียวอ้วนจึงทูลว่าพระองค์อย่าทรงพระวิตกเลย ข้าพเจ้าเห็นว่ามหาอุปราชจะบอกกลอุบายไว้แก่เอียวหงีให้คิดอ่านกำจัดอุยเอี๋ยนเสียเปนมั่นคง พอบิฮุยมาทูลพระเจ้าเล่าเสี้ยนตามอุยเอี๋ยนคิดอ่านเอาใจออกหากนั้นทุกประการ พระเจ้าเล่าเสี้ยนแจ้งดังนั้น ก็ปรึกษากับขุนนางทั้งปวงแล้วให้ตั๋งอุ๋นไปเกลี้ยกล่อมเอาใจอุยเอี๋ยนไว้ ตั๋งอุ๋นก็กราบถวายบังคมลาไป
ฝ่ายอุยเอี๋ยนเมื่อตั้งอยู่ณทางเจี๋ยงโต๋ แล้วยกเลื่อนเข้าไปตั้งมั่นอยู่ณปากทางจำก๊ก ก็มีใจยินดีว่าครั้งนี้สมความคิดเปนมั่นคงแล้ว ขณะนั้นเอียวหงีกับเกียงอุยรู้ จึงให้โฮเป๋งคุมทหารสามพันอยู่ป้องกันข้างหลัง แล้วก็ยกทัพพาศพขงเบ้งออมลัดทางจะไปณเมืองฮันต๋ง โฮเป๋งคุมทหารมาข้างท้าย ครั้นเห็นเอียวหงีเกียงอุยยกไปพ้นตำบลจำก๊กแล้ว ก็ให้ทหารโห่ขึ้นเปนทีเยาะอุยเอี๋ยน ม้าใช้เห็นดังนั้นก็รีบไปบอกแก่อุยเอี๋ยนว่า เอียวหงีเกียงอุยพาศพขงเบ้งหนีลัดทางไปณเมืองฮันต๋ง โฮเป๋งคุมทหารอยู่ป้องกันข้างหลัง บังอาจร้องท้าทายเยาะเย้ยท่าน
อุยเอี๋ยนได้ฟังดังนั้นก็โกรธ จึงใส่เกราะถือทวนขึ้นม้าพาทหารรีบตามไป โฮเป๋งเห็นอุยเอี๋ยนตามมาก็หยุดอยู่ จึงเอาแซ่ชี้หน้าแล้วร้องด่าอุยเอี๋ยนว่า มหาอุปราชตายเนื้อยังไม่ทันเย็น เหตุใดมึงจึงคิดขบถดังนี้ แล้วร้องประกาศแก่ทหารซึ่งมากับอุยเอี๋ยนว่า บันดาชาวเจ้าทั้งปวงนี้เมื่อมหาอุปราชยังอยู่นั้นก็มิได้ทำสิ่งใดให้เคืองใจ เหตุใดจึงมาเข้าด้วยอ้ายขบถนี้ไม่คิดถึงบุตรภรรยาหรือ จงชวนกันเข้าไปรับเอาเบี้ยหวัดณเมืองเสฉวน จะได้เลี้ยงบุตรภรรยาสืบไป ทหารทั้งปวงได้ยินดังนั้นเห็นชอบด้วย ก็หนีอุยเอี๋ยนไปประมาณกึ่งหนึ่ง
อุยเอี๋ยนได้ฟังโฮเป๋งว่าแล้วเห็นทหารหนีไป ก็มีใจโกรธเปนอันมาก จึงขับม้ารำง้าวเข้ามารบกับโฮเป๋งได้สิบเพลง โฮเป๋งทานกำลังอุยเอี๋ยนไม่ได้ก็ขับม้าหนี อุยเอี๋ยนได้ทีขับม้าไล่ตามไปแต่ตัวผู้เดียวทหารโฮเป๋งเห็นดังนั้นก็ช่วยกันเอาเกาทัณฑ์ระดมยิงมาเปนสามารถ อุยเอี๋ยนเห็นทุกเกาทัณฑ์นั้นหนาหนักก็ชักม้าถอยมา เห็นทหารของตัวนั้นเบาบางไปก็โกรธ ท่าสง่าไล่ฆ่าฟันทหารตายประมาณเก้าคนสิบคน ทหารทั้งปวงเห็นดังนั้นก็กลัวมิได้หนีต่อไป อุยเอี๋ยนเห็นม้าต้ายคุมทหารเปนปรกติ จึงว่าตัวท่านนี้ใจสัตย์ซื่อต่อเรา แม้เราทำการได้สมความคิดแล้วจะปูนบำเหน็จท่านให้ถึงขนาด แล้วก็พาม้าต้ายแลทหารทั้งปวงตามโฮเป๋งไปทางประมาณสองร้อยเส้น ครั้นไม่ทันแล้วก็หยุดอยู่ จึงปรึกษาแก่ม้าต้ายว่า เราจะชวนกันไปเข้าด้วยโจยอยเถิดหรือประการใด
ม้าต้ายจึงแกล้งตอบว่าท่านว่านี้ไม่ควร ธรรมดาเปนชาติทหารถ้าคิดการสิ่งใดก็ให้สำเร็จ จึงจะปรากฎชื่อเสียงไปภายหน้า อันตัวท่านบัดนี้ก็มีฝีมือกล้าหาญ ประกอบด้วยสติปัญญาคิดการลึกซึ้ง ในเมืองเสฉวนแลเมืองฮันต๋งนั้น หาผู้ใดจะต้านทานฝีมือแลความคิดท่านไม่ ข้าพเจ้าจะขออาสาตีเอาเมืองฮันต๋ง แล้วจะตีเมืองเสฉวนให้ได้ ท่านก็จะได้เปนใหญ่ อุยเอี๋ยนมิได้รู้กลอุบายก็มีใจยินดี จึงพาทันรีบยกไปตั้งอยู่ใกล้กำแพงเมืองฮันต๋ง
ฝ่ายเกียงอุยขึ้นบนเชิงเทิน เห็นอุยเอี๋ยนตั้งค่ายอยู่เชิงกำแพงเมืองก็ตกใจ จึงปรึกษาแก่เอียวหงีว่า อุยเอี๋ยนมีทหารน้อย แต่กำลังแลฝีมือกล้าหาญนัก ทั้งได้ม้าต้ายไว้เปนกำลัง เราจะคิดกำจัดนั้นประการใด เอียวหงีจึงตอบว่า มหาอุปราชได้ให้หนังสือไว้ แล้วสั่งไว้ว่าอุยเอี๋ยนจะเปนขบถ ถ้ามันยกตามมาถึงเชิงกำแพงเมืองจึงให้เอาหนังสือออกดู ประการหนึ่งก็ได้สั่งความลับกับม้าต้าย ๆ ไปอยู่กับอุยเอี๋ยนหวังจะคอยทำการ แล้วเอียวหงีก็ฉีกออกดูเห็นหนังสือชั้นนอกนั้นสั่งไว้ว่า ถ้าขึ้นม้าออกไปรบกับอุยเอี๋ยนจึงให้ฉีกหนังสือชั้นในออกดู
เกียงอุยเห็นดังนั้นก็มีความยินดี จึงว่าแก่เอียวหงีว่าท่านจงเอาหนังสือนี้ไว้เถิด ตัวเราจะออกไปรบกับอุยเอี๋ยนก่อน ท่านจงคุมทหารหนุนออกไป เอียวหงีเห็นชอบด้วย เกียงอุยก็ขึ้นม้าคุมทหารไปร้องด่าอุยเอี๋ยนว่า เมื่อมหาอุปราชยังอยู่นั้นมิได้ทำหยาบช้าแก่มึงประการใด เหตไฉนมึงจึงคิดขบถดังนี้ อุยเอี๋ยนจึงตอบว่า มิใช่เปนการของมึง จงเร่งกลับไปบอกเอียวหงีตัวการออกมารบกับกูจึงจะชอบ
ขณะนั้นเอียวหงีคุมทหารหนุนออกไปอยู่ในกองทหารเกียงอุย พอได้ยินอุยเอี๋ยนร้องว่ามาดังนั้น ก็ฉีกหนังสือออกดูเปนใจความว่าให้ลวงอุยเอี๋ยน แม้อุยเอี๋ยนมีใจกำเริบร้องว่าใครจะอาจสามารถฆ่ากูได้ แลเนื้อความทั้งนี้ก็ได้สั่งความลับไว้กับม้าต้าย เอียวหงีแจ้งในหนังสือดังนั้น จึงร้องว่าไปแก่อุยเอี๋ยนว่า มหาอุปราชแจ้งอยู่ว่ามึงจะเปนขบถ จึงสั่งไว้ให้กูฆ่าเสีย แม้มึงอาจสามารถแหงนหน้าขึ้นไปบนอากาศร้องด้วยเสียงอันดังได้สามคำว่า ผู้ใดซึ่งกล้าหาญจะบังอาจมาฆ่ามึงได้ กูจะยกเมืองฮันต๋งให้
อุยเอี๋ยนจึงตอบว่ามึงจงฟังเถิด แล้วแหงนหน้าขึ้นไปร้องว่า ผู้ใดอาจสามารถจะฆ่ากูได้ ม้าต้ายยืนม้าอยู่ข้างหลังอุยเอี๋ยน ได้ยินอุยเอี๋ยนร้องขึ้นแต่คำเดียวดังนั้น ก็ร้องว่ากูผู้มีฝีมือได้รับคำมหาอุปราชไว้ว่าจะฆ่ามึง แล้วเอากระบี่ฟันถูกสีสะอุยเอี๋ยนขาดออกจากกาย เอียวหงีกับเกียงอุยเห็นดังนั้นก็มีความยินดี จึงให้ม้าต้ายเอาสีสะอุยเอี๋ยนกลับเข้าเมืองฮันต๋ง พอพบตั๋งอุ๋นถ้อยทีถอยแจ้งเนื้อความให้กันฟังทุกประการ เอียวหงีกับเกียงอุยจึงให้ม้าต้ายกับตั๋งอุ๋นเอาสีสะอุยเอี๋ยนขึ้นไปถวายพระเจ้าเล่าเสี้ยนก่อน เราจะนำศพมหาอุปราชไปต่อภายหลัง ม้าต้ายตั๋งอุ๋นก็ลาไปถึงเมืองเสฉวน จึงเอาสีสะอุยเอี๋ยนถวายพระเจ้าเล่าเสี้ยน แล้วทูลเนื้อความทั้งปวงให้ทราบทุกประการ พระเจ้าเล่าเสี้ยนแจ้งดังนั้นจึงตรัสแกขุนนางทั้งปวงว่า อุยเอี๋ยนกระทำความผิดก็ถึงแก่ความตายแล้ว อันความชอบอุยเอี๋ยนก็มีอยู่แต่ก่อน จึงพระราชทานเงินทองไปให้บุตรภรรยาแต่งการศพอุยเอี๋ยน
ฝ่ายเอียวหงีเกียงอุยนำศพขงเบ้งมาถึงนอกเมืองเสฉวน พระเจ้าเล่าเสี้ยนแจ้งดังนั้นก็ทรงเครื่องขาว ให้ขุนนางทั้งปวงนุ่งขาวห่มขาว แล้วเสด็จขึ้นรถออกไปรับศพขงเบ้งทางประมาณสองร้อยเส้น พระเจ้าเล่าเสี้ยนกับขุนนางทั้งปวง แลอาณาประชาราษฎรทั้งปวงก็ร้องไห้รักทุกคน แล้วเชิญศพขงเบ้งเข้ามาให้จูกัดเจี๋ยมรักษาไว้ณบ้านก่อน เอียวหงีจึงเอาหนังสือขงเบ้งถวายพระเจ้าเล่าเสี้ยนแล้วทูลว่า ขงเบ้งสั่งว่าให้เอาศพไปฝังไว้ณเขาเตงกุนสัน แต่อย่าให้ก่อกุฏิแลแต่งเครื่องเส้นเลย พระเจ้าเล่าเสี้ยนแจ้งในหนังสือแลคำขงเบ้งสั่งก็ทรงโศกเสร้าเปนอันมาก ครั้นถึงวันกำหนดก็เชิญศพขงเบ้งไปฝังไว้ณะเขาเตงกุนสาน แล้วตั้งเอียวหงีเปนขุนนางฝ่ายกรมวัง ให้ม้าต้ายเปนที่ขุนนางแทนอุยเอี๋ยน
ครั้นอยู่มาวันหนึ่งม้าใช้เอาเนื้อความมาบอก ขุนนางทั้งปวงปรึกษากันแล้วทูลพระเจ้าเล่าเสี้ยนว่า กองทัพเมืองกังตั๋งคุมทหารประมาณสิบหมื่นยกมาตั้งอยู่ณปากทางเมืองปากิ๋ว พระเจ้าเล่าเสี้ยนแจ้งดังนั้นก็ตกใจจึงว่ามหาอุปราชถึงแก่ความตาย เมืองกังตั๋งยกกองทัพมาดังนี้จะทำประการใด
เจียวอ้วนจึงทูลว่า ขอให้เตียวหงีกับอองเป๋งคุมทหารสิบหมื่นไปตั้งอยู่ณเมืองเองอั๋น แล้วให้แต่งขุนนางไปบอกซุนกวนว่าขงเบ้งตายแล้ว หวังจะได้ฟังกิตติศัพท์เมืองกังตั๋งว่าซุนกวนจะคิดอ่านประการใด พระเจ้าเล่าเสี้ยนเห็นชอบด้วย จึงให้เตียวหงีกับอองเป๋งยกกองทัพไป แล้วให้จองอี้เปนขุนนางผู้ใหญ่ซึ่งมีสติปัญญาไปณเมืองกังตั๋งตามคำเจียวอ้วนว่า จองอี้ก็ลาไปถึงเมืองกังตั๋ง เห็นขุนนางทั้งปวงนุ่งขาวห่มขาว จองอี้เข้าไปคำนับซุนกวนแล้วบอกว่า พระเจ้าเล่าเสี้ยนให้ข้าพเจ้ามาแจ้งเนื้อความว่าขงเบ้งถึงแก่ความตายแล้ว
ซุนกวนได้ฟังดังนั้นก็ทำโกรธแล้วว่า เมืองกังตั๋งกับเมืองเสฉวนก็เปนไมตรีกัน เรารู้ว่าขงเบ้งตายเราให้ชาวเมืองนุ่งขาวห่มขาว เหตุใดพระเจ้าเล่าเสี้ยนจึงให้ยกกองทัพมาตั้งอยู่ณเมืองเองอั๋น หวังจะแก้แค้นครั้งลกซุนให้เผาทหารเล่าปี่เสียถึงเจ็ดสิบสองหมื่น จนเล่าปี่หนีเข้าไปอยู่เมืองเป๊กเต้เสียจนถึงแก่ความตาย จองอี้จึงตอบว่าแดนเมืองเสฉวนฝ่ายตวันออกมาจนถึงเมืองปากิ๋ว ฝ่ายตวันตกไปถึงเมืองเป๊กเต้เสีย พระเจ้าเล่าเสี้ยนรู้ว่ากองทัพเมืองกังตั๋งยกไปตั้งอยู่ณเมืองปากิ๋ว จึงแต่งกองทัพเมืองเสฉวนมาป้องกันไว้ณเมืองเองอั๋น
ซุนกวนได้ฟังดังนั้นก็หัวเราะแล้วตอบว่า ซึ่งเล่าเสี้ยนทำดังนี้เอาความคิดเตงจี๋ผู้ตายอยู่ในเมืองเสฉวน แล้วว่าแต่เรารู้ข่าวว่าขงเบ้งถึงแก่ความตาย เราก็เปนทุกขอยู่เปนอันมาก เราเกรงว่าโจยอยจะให้ยกไปตีเมืองเสฉวน เราจึงแต่งกองทัพไปตั้งสกัดไว้ณเมืองปากิ๋ว หวังจะช่วยป้องกันเมืองเสฉวน จองอี้ได้ฟังดังนั้นก็มีความยินดีกราบคำนับซุนกวนแล้วว่า ซึ่งท่านคิดทั้งนี้สมควรนัก
ซุนกวนจึงว่า ตัวเรานี้รักษาความสัตย์อยู่ มิได้คิดร้ายต่อเมืองเสฉวนเลย จึงเอาลูกเกาทัณฑ์มาหักออกเปนสองท่อนแล้วสาบาลว่า ถ้าเราคิดร้ายต่อเมืองเสฉวน ก็ให้เราแลลูกหลานเราทั้งปวงเปนอันตรายเหมือนลูกเกาทัณฑ์นี้เถิด แล้วจัดแจงสิ่งของให้ทหารคุมไปเส้นศพขงเบ้ง จองอี้ก็ลาพาทหารซุนกวนไปถึงเมืองเสฉวนทูลพระเจ้าเล่าเสี้ยนทุกประการ บัดนี้ซุนกวนให้ทหารคุมสิ่งของมาเส้นศพขงเบ้งด้วย พระเจ้าเล่าเสี้ยนแจ้งดังนั้นก็ยินดี จึงปูนบำเหน็จจองอี้แล้วพระราชทานทหารซุนกวนซึ่งมาเส้นศพขงเบ้งนั้นตามสมควร ทหารซุนกวนก็ลากลับไปเมืองกังตั๋ง
พระเจ้าเล่าเสี้ยนก็ตั้งเจียวอ้วนขึ้นเปนมหาอุปราชตามคำขงเบ้ง ให้บิฮุยเปนผู้ช่วยราชการมหาอุปราช งออี้นั้นเปนทหารใหญ่ได้ว่าราชการในเมืองฮันต๋ง เกียงอุยเปนขุนนางสำหรับบังคับบัญชานายทหารทำการสงครามแลขุนนางทั้งปวงให้อยู่ตามที่ งออี้กับเกียงอุยกราบถวายบังคมลาไปอยู่ณเมืองฮันต๋ง เอียวหงีครั้นออกมาถึงบ้านก็มีความน้อยใจว่า พระเจ้าเล่าเสี้ยนตั้งเจียวอ้วนเปนมหาอุปราชแทน จึงว่าแก่บิฮุยว่า เมื่อขงเบ้งตายนั้นก็มอบตราสำหรับที่ไว้แก่เรา แม้เราจะคิดเอาใจออกหากไปเข้าด้วยโจยอยก็จะมีความสุข จะไม่ได้อยู่ในบังคับเจียวอ้วน บิฮุยมิได้ว่าประการใด ครั้นเวลารุ่งเช้าจึงเข้าไปทูลพระเจ้าเล่าเสี้ยนตามคำเอียวหงีว่าทุกประการ
พระเจ้าเล่าเสี้ยนแจ้งดังนั้นก็โกรธจึงเอาตัวมาถาม เอียวหงีก็รับตามซึ่งได้ว่ากล่าว พระเจ้าเล่าเสี้ยนจะให้เอาไปฆ่าเสีย เจียวอ้วนจึงทูลว่า แต่ก่อนนั้นเอียวหงีก็ได้ทำความชอบมาเปนอันมาก ครั้งนี้เอียวหงีเจรจาผิดข้าพเจ้าจะขอชีวิตไว้ แต่ให้ถอดออกจากที่ขุนนาง พระเจ้าเล่าเสี้ยนก็ให้ทำตาม แล้วให้เอียวหงีเปนไพร่ไปอยู่ณเมืองแก่กุ๋นซึ่งขึ้นแก่เมืองฮันต๋ง เอียวหงีมีความแค้นแลอัปยศแก่ไพร่บ้านพลเมืองก็เชือดคอตายเสีย
